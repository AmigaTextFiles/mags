<HTML>
<BODY BGCOLOR="#eeeeee">
<FONT COLOR="blue">
Concerto  Prozac+ <BR>
10/04/98 Vox club (MO)<BR>
di Davide Bonicelli<BR>
<BR>
<BR>
Sono finalmente tornati i Prozac+ in versione live dopo i grandi successi ottenuti col single Acida,
portandosi appresso molta attesa e un po' di preoccupazione per il secondo posto che sono riusciti a
raggiungere nelle classifiche di vendita.
Preoccupazione che cominciava a materializzarsi dando uno sguardo al pubblico che cominciava ad
affollare la discoteca, formato in buona parte da personaggi non molto in linea col target solito dei
Prozac.
Tutti i timori se ne sono però subito andati non appena è cominciato il concerto con Prato, infatti
dopo la prima strofa è cominciato un massiccio pogo che ha praticamente coinvolto tutto il locale in
modo a dir poco violento, tanto che il sottoscritto, tanto per dirne una, si è preso un pugno nelle
costole da un tizio con la maglietta dei Rancid.
Esagitati a parte i Prozac dimostrano di essere in gran forma, eseguono praticamente tutte le canzoni
dei loro 2 album più un paio di cover in modo forsennato, tanto che è raro che passino più di due
secondi tra una canzone e l'altra.
Durato un'ora e un quarto circa (corto ma vi assicuro molto intenso!) hanno concluso il concerto dopo
ben 5 canzoni come bis, lasciando un pubblico esausto, sudatissimo comunque felice.
Hanno probabilmente ragione i loro detrattori quando dicono che le loro canzoni sono tutte uguali
(infatti, nell'acustica non perfetta ma comunque accettabile del locale, era difficile riconoscere le
canzoni prima che cominciassero le parti cantate), ma i Prozac+ come live band non hanno niente da
invidiare a nessuno, riconfermandosi come una delle migliori in circolazione.
Un paio di curiosità finali: la batteria era ruotata di 90 gradi rispetto al solito, era cioè
stranamente di profilo rispetto al pubblico, Eva non aveva la solita parrucca lilla, il batterista e il
secondo chitarrista erano più in ombra che mai, la famosa Acida è stata richiesta a gran voce tanto da
farla riproporre nei bis e che i Prozac+ col punk hanno un legame abbastanza particolare....
</FONT>
</BODY>
</HTML>
