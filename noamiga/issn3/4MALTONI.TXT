Babylon 5:
una Hard-tech opera sul piccolo schermo

di Mauro Maltoni

Ogni genere artistico, da quello letterario a quello cinematografico passando per tutte le altre arti figurative intermedie, attraversa periodi di alterna sorte, spesso perfettamente ciclici, con periodi di esplosione creativa inframezzati ad altri di assoluta calma piatta. Il cinema di fantascienza non sembra fare eccezione ed ecco che se analizziamo l'andamento degli ultimi decenni, scopriamo che dopo il boom dei primi anni 80, quando gli emuli di colossal quali Alien, Blade Runner e delle saghe Lucasiane non si contano, abbiamo assistito ad un progressivo disamore sia del pubblico che delle case produttrici per questo genere cinematografico. Dopo qualche anno di assoluta stagnazione, oggi incominciamo a vedere i segni di un nuovo rinascimento per questo intramontabile genere; al contrario del ciclo precedente però, questi segni non sembrano venire dal grande schermo.
Le più recenti produzioni cinematografiche non sono certamente paragonabili ai capolavori che alla fine degli anni 70 trascinarono la fantascienza verso la florida stagione che abbiamo ricordato. Nonostante i budget degni di Paperon de' Paperoni, il tanto pubblicizzato Waterworld non và oltre l'essere una demenziale ed improbabile parodia del già visto Mad Max, mentre le decadenti megalopoli planetarie in cui si aggira l'implacabile Judge Dredd possono al massimo rappresentare un richiamo post-orwelliano ad un sotto-genere che di per sè non ha più molto da dire, nemmeno nelle sue espressioni a fumetti.
Nonostante tutto la cara, snobbata e vilipesa Space Opera si rivela invece una fonte pressochè inesauribile di spunti e di idee fresche. E queste nuove idee come già detto, non sgorgano dalle sale cinematografiche ma dalle produzioni TV, da produzioni che vanno dalle blasonate e collaudate serie diramantesi dall'universo Trek, a questa serie nata dalla pervivace passione di J. Michael Straczynski, che stando alle interviste rilasciate, concretizza con Babylon 5 un sogno accarezzato per anni...
Babylon 5 unisce solidità di trame ad un rigoroso background hi-tech, che oltre a rendere più credibili le vicende, contribuisce a coinvolgere lo spettatore con quel fascino a volte tanto sinistro ed inquietante, ma proprio per questo più squisitamente vero.
Una certa generazione contestava la Science fiction troppo pacchianamente ottimista, contestava i lindi pigiamini colorati di Kirk, Spock e McCoy, così inverosimilmente buoni che lottavano per la giustizia contro gli sporchi Klingon, così altrettanto inverosimilmente cattivi. A quanto pare la moderna Science Fiction televisiva ha fatto propria questa lezione; ce ne accorgiamo osservando gli stessi klingon nelle puntate di "Star Trek Next Generation", quasi irriconoscibili e trasformati in nobili guerrieri, leali e con un trascendente senso dell'onore, ma ce ne accorgiamo ancor di più in opere come quella di J. Michael Straczynski, dove il concetto della dicotomia fra bene e male sembra sia stato del tutto sradicato dal tessuto narrativo.
Gli umani sono stati sconfitti dai Minbari, ma dopo una guerra che essi stessi avevano provocato. I Centauri, impero corrotto e in declino, sanno tuttavia esprimere perle incomparabili di saggezza e autoironia. I Narn, ora infidi e aggressivi scontano un passato che li ha visti oppressi e schiavizzati. E persino i Minbari, così ieratici e filosofi nascondono i loro scheletri nell'armadio, con un sottobosco culturale di società segrete dagli occulti giochi di potere...
Insomma, questi esseri del ventunesimo secolo ipotizzato da J. Michael Straczynski ci balzano vivi e vitali dalle trame di Babylon 5, ci paiono autentici e simpatici a volte proprio per le loro debolezze, per i loro piccoli egoismi, i loro capricci e a volte i loro limiti, che li rendono così vicini al mondo reale. Se però da un lato queste considerazioni potrebbero far pensare ad un tentativo di ricreare una sorta di neorealismo spicciolo, dal lato opposto c'è il contraltare poderoso dell'impianto fantascientifico, nelle proporzioni colossali della stazione Babylon che ruota maestosa in un cosmo nero e trapunto di stelle, circondata da un corteggio di astronavi di ogni forma e dimensione, che si muovono intorno ai suoi bacini di attracco in una continua, incessante attività...
Non si tratta ovviamente solo di scenari grandiosi; il vero motore del Sense of Wonder sta nella solidità delle trame, nella proposta di trovate a volte del tutto originali, a volte come sapienti riproposizioni di temi classici appartenenti alla migliore SF letteraria.
Il successo che la serie sta avendo nei paesi anglosassoni è forse dovuto al fatto che Babylon 5 non può essere inquadrata in una space opera tout court; le sue storie, avvalendosi anche di uno script consultant di prim'ordine, quale lo scrittore Harlan Ellison (chi non ricorda i suoi racconti vincitori di vari premi Hugo? da I have no mouth and I must scream, a The Deathbird) si muovono dall'avventura spaziale classica sino ad andare a toccare temi nuovi, quali la bio-ingegneria e la realtà virtuale, con un pizzico di quel noir tecno-decadente mutuato dal cyberpunk Gibsoniano.
Questo cocktail vincente, che premia tutte le visioni del nostro futuro, senza privilegiarne nessuna è a nostro giudizio il migliore omaggio che un grande cultore quale J. Michael Straczynski ha voluto fare alla science fiction. Qualcuno ha già visto in lui l'erede spirituale del compianto Gene Roddenberry; personalmente non ci sentiamo di fare paragoni, anche perchè solitamente ai Grandi non piace essere messi in competizione l'uno con l'altro. Possiamo comunque azzardare che Straczynski abbia proseguito il lavoro di Roddenberry, per quanto sia inadeguato e riduttivo definire un lavoro, l'arte di far sognare milioni e milioni di persone.

M.M.


