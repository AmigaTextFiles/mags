<HTML>

<!-- Questa pagina e' stata realizzata da Riccardo Lanzidei.
Per qualsiasi informazione: lanzidei@tin.it -->

<HEAD>

<TITLE>I racconti di DADAm@g</TITLE>

</HEAD>
<BODY BACKGROUND="sfondo.jpg">

<TABLE CELLPADDING=10>

<TD>
<FONT SIZE=+0 FACE="comic sans ms"><P ALIGN="justify">


Entra! Vieni, vieni pure, non aver paura... La porta!... Come? Cosa come? La porta! Mi hai sentito bene? LA PORTA! Devi chiudere la porta... L'hai lasciata aperta. Ecco. Bravo. Devi comportarti da persona civile. Non ti sedere! Chi ti ha detto di sederti. Io ti ho detto di sederti? No! No! Io non ti ho detto di sederti... e allora tu non ti sedere. se non ti dico di sederti, allora tu non ti devi sedere, è chiaro? E' chiaro?! E' chiaro. Bene. Sono contento. Ora ti puoi sedere... allora?... Mi capisci quando ti parlo? Ho detto che ti puoi sedere... Dio! Mi faranno morire. Lì... va bene... sì, dove ti eri seduto prima... lo so, lo so che prima ti ho fatto alzare, l'avessi mai fatto. Prima ti ho fatto alzare e ora ti faccio sedere. Prima ti ho detto di alzarti e ora ti dico di sederti, e tu devi ubbidire. Devi fare quello che ti dico, devi farlo e basta, senza porti domande, le faccio io le domande... stai comodo? Dimmi, stai comodo ora? Sì... sono contento... nome e cognome... Cosa? C o m e t i c h i a m i? Mi devi dire come ti chiami. Jamal? Ho capito bene? Ti chiami Jamal... Non toccare! Non devi toccare niente, devi tenerle ferme quelle mani... Ferme... le mani ferme... Jiamal, va bene... e poi?... Jamal, sì, mi chiamo Jamal... Jamal, si, mi chiamo Jamal. Non mi fare incazzare. Stai bene attento a non farmi incazzare, Jamal. Il cognome? Devi dirmi qual è il tuo cognome!... Solo Jamal? Come sarebbe a dire solo Jamal? Io dico che hai voglia di prendermi per il culo... Jamal, solo Jamal e non hai documenti. La conosco a memoria questa storiella. Ridi, ridi, solo Jamal, vedrai che non riderai più appena ci conosceremo un po' meglio... Jamal? Ti dobbiamo trattenere. Capisci, Jamal? Non possiamo rilasciarti senza un nome e senza documenti... mi capisci o no?... Jamal!? <P ALIGN="justify">


Io non ho fatto niente di male. Anche questa mi tocca sentire. Mi hanno detto... mi hanno detto... bla bla, bla bla. Va bene. Va bene! Ti credo, non hai fatto niente. Vuoi solo lavorare: Sei venuto solo... Sta' zitto! Devi stare zitto! Sto parlando io!... Devi stare a sentire... mi devi stare ad ascoltare quando parlo... non devi fiatare... non devi fiatare. Capito?... Zitto!<P ALIGN="justify">


Ricominciamo da capo. Stai bene a sentire. Non voglio passarci la notte assieme a te... Prima domanda: da dove vieni? Seconda domanda: chi ti ha portato fin qui? Terza domanda: dove abiti? Quarta domanda: Come fai a procurarti di che vivere? Quinta domanda: che cosa ci facevi in quel bel posticino? Sesta domanda, la più importante: chi è quel simpatico ragazzo che stava assieme a te e perché appena ci ha visti si è improvvisamente ricordato d'avere tanto da fare?<P ALIGN="justify">


Cominciamo dalla prima. Una per volta. Risponderai ad una domanda per volta, ma cerca di farlo in fretta e di non raccontarmi delle stronzate. Tu aiuti me e io aiuto te. Sono stato chiaro?... Sono stato chiaro, Jamal? Vuoi un panino? Ti faccio portare qualcosa da mangiare prima di iniziare?... Allora un caffè... vuoi un caffè, Jamal?... Va bene, niente caffè, ma devi stare calmo, devi stare calmo, Jamal. Nessuno vuole farti del male. Ma... cosa? Ti metti a piangere ora? Perché non vuoi dirmi di che cosa hai paura? Hai paura di me? Hai paura di me, Jamal?...<P ALIGN="justify">


Loro ti uccideranno? Cosa cazzo stai dicendo? Chi sono questi loro? Perché ti dovrebbero ammazzare?... Il bambino? Chi è questo bambino? Ammazzeranno te o ammazzeranno il bambino? E poi da dove spunta, da dove salta fuori questo bambino?...<P ALIGN="justify">


Cerchiamo di ricapitolare. Con calma. Una cosa per volta. Cerchiamo di capire. Dimmi se è giusto quello che dico. Dimmi se ho capito bene... Tu devi dare dei soldi a questi signori, devi pagarli perché ti hanno aiutato a venire fin qui, ma siccome non hai modo di procurarti il denaro ti costringono a lavorare per loro e per essere sicuri che farai quanto desiderano hanno preso il tuo bambino, come dire... in garanzia. Ho capito bene? E' questo che vuoi dire? E' questo, Jamal? ... Ho capito bene, è questo che vuoi dire, ma non sai chi sono. Non sai un bel niente ed io, come un cretino, sto qui ad ascoltarti... a preoccuparmi... a preoccuparmi per il tuo bambino che magari non esiste nemmeno... Potresti averla completamente inventata questa bella storiella... per impietosirmi... vuoi impietosirmi?... Per fregarmi... Vuoi fregarmi, Jamal? Vuoi fregarmi? E' questo che cerchi di fare?... Volete fregarmi... tu e i tuoi amici pezzi di merda... Non ci riuscirai! Non ci riuscirete! Non sei il primo, cosa credi!? Non sei il primo a provarci, sono anni che faccio questo schifo di lavoro, sono anni che faccio questo schifo di lavoro e non c'è riuscito mai... Non piangere! Non c'è niente da piangere, razza di cretino!... Prima fanno le stronzate e poi si mettono a frignare come dei marmocchi... Non piangere, ho detto! Mi dai sui nervi!... Le mani... Dio!... Non ne posso più. MI CAPISCI QUANDO PARLO!? LO CAPISCI CHE DA UN MOMENTO ALL'ALTRO POTREI ESSERE IO AD AMMAZZARTI SE NON TI DECIDI A TOGLIERE QUELLO SCHIFO DI MANI DAL MIO TAVOLO!... LO CAPISCI O NO!?<P ALIGN="justify">


...<P ALIGN="justify">


Che cosa devo fare io? Mi dici che cosa devo fare? Ti becchiamo in un posto di merda, in un posto pieno di gentaglia capace di sgozzarti solo perché non è soddisfatta di come sorridi. Probabilmente ti salviamo la vita e tu, in cambio, vieni a raccontarci un casino di frottole... Ti rendi conto che apri la bocca solo per piagnucolare o per dire stronzate? Ancora non mi hai detto neanche come cazzo ti chiami... e non piangere! La devi smettere! Mi stai facendo incazzare! Mi stai veramente facendo incazzare, Jamal!<P ALIGN="justify">


Jamal, dice, solo Jamal... e io devo stare a sentire le sue stronzate. Adesso mi racconti tutto! TUTTO! Per filo e per segno, tutto dall'inizio. Voglio i nomi. Voglio sapere dove andare a cercarli questi farabutti! E TOGLI QUELLE MANI DALLA MIA SCRIVANIA! TE LE DEVI FICCARE NEL CULO QUELLE STRONZE DI MANI!...<P ALIGN="justify">


Non ti ho fatto niente... è colpa tua... mi prendi per i fondelli... mi fai uscire fuori dai gangheri.<P ALIGN="justify">


Raccontami tutto per bene e noi troveremo il modo... cercheremo un modo per darti una mano. Su, da bravo, chi è il tipo assieme al quale ti abbiamo trovato?... Quello che è scappato. Dove abita? Come si chiama? Avevate un appuntamento? Di che cosa stavate parlando? Cosa dovevate fare?... Ti ha portato fin qua... Come ti ha portato fin qua?... Cosa?... Come? Con che mezzo? Ti ha portato sulle spalle?... Con la nave, ho capito, ti ha portato con la nave. E perché vi siete incontrati? Perché eravate assieme? Devi lavorare per lui, d'accordo, diamola per buona. Ma che lavoro ti ha detto che dovresti fare per lui?... Non lo sai?! Come sarebbe non lo sai? Ti avrà pur detto qualcosa, un'indicazione , quantomeno un accenno. Ti avrà detto qualcosa sul tipo di lavoro che devi fare e assieme a chi... Non lo sai... non ti ha detto. Come fare per incontrarlo però devi saperlo. Saprai quali posti frequenta. Avrete degli amici in comune... Insomma... se hai bisogno di lui, oppure lui ha bisogno di te, come cazzo fate a trovarvi?... Non lo sai... non sai neanche questo... stai attento... stai molto attento, Jamal. Sono già due ore, sono più di due ore che stiamo qui a raccontarci barzellette. Io sono stanco. Io sono molto stanco... Io sono stanco di stare qui dentro. Io sono stanco di vederti. Io sono stanco di ascoltarti. Sono stanco di tutto... di tutto, Jamal...<P ALIGN="justify">


Anche tu... lo so che sei stanco anche tu... magari vorresti dormire... vorresti riposarti un poco... ma avresti dovuto dirmelo, hai sbagliato a non dirlo prima... avresti dovuto protestare, far valere le tue ragioni. Capisci cosa voglio dire? Mi capisci, Jamal?<P ALIGN="justify">


( ... ) <P ALIGN="justify">


Alzati in piedi... sì, bravo... sì, su uno soltanto, su uno soltanto, su un piede solo. Bravo. Stai comodo, vero? Molto comodo, lo so. E' una delle mie posizioni preferite. Io ci sto quasi sempre... tutte le volte, tutte le volte che posso sto su un piede solo... Non ti appoggiare... non ti devi appoggiare, se ti appoggi non serve a niente, è un esercizio inutile se ti appoggi... NON TI APPOGGIARE, HO DETTO! Te le taglio quelle mani! Giuro che te le taglio prima della fine!...<P ALIGN="justify">

Bene, ora che stai comodo possiamo ricominciare. Resterai in questa posizione finché non avremo finito e se provi a muoverti ti faccio legare. Devi dirmi tutto e devi dirmelo anche in fretta; è nel tuo interesse come vedi. Appena avrai finito potrai dormire... e potrò farlo anch'io.<P ALIGN="justify">

Parlami di questo bambino, avanti, facciamo una cosa veloce. Chi è? Chi cavolo è questo bambino?... Non dici niente, non vuoi dire più niente, non vuoi parlare. Cosa significa non vuoi più parlare? Ti sembra di aver parlato finora? Sei impazzito? Sì, devi essere completamente impazzito. Non urlare! Non urlare qui dentro! Qui dentro posso urlare solo io!... Solo io... qui dentro. <P ALIGN="justify">

" Non parlo più... Non dico più niente... Io ho paura... " Tu marcirai in galera, povero deficiente... oppure ti rispediranno nel tuo schifoso paese e là marcirai in galera ugualmente. Ecco che cosa ti faranno signor non dico più niente. Credi di essere il primo della classe. Credi di essere il più furbo di tutti. Credi di averci condotti al capolinea, che più in là di così non possiamo andare. Non immagini neanche di quanto hai sbagliato i tuoi conti. Forse non ci crederai, ma la giostra ha iniziato appena adesso, appena adesso ha cominciato a girare... <P ALIGN="justify">

Lui vuole andar via. Vuole ritrovare il suo bambino, lui... Che fai? Rimettiti seduto... Ti ho detto di lasciar perdere. Calmati. Apri gli occhi. Stavo scherzando. Mettiti seduto. Non ti preoccupare. Mettiti seduto, mettiti seduto, Jamal.<P ALIGN="justify">

( ... )<P ALIGN="justify">

Ti sei fatto male? Rispondimi. Ti sei fatto male?... Jamal? Oh, merda! JAMAL?!<P ALIGN="justify">

( ... ) <P ALIGN="justify">

CHE COSA E' SUCCESSO? CHE COSA E' SUCCESSO?... NON LO SO CHE COSA E' SUCCESSO. CHIAMA QUALCUNO PERCHÉ VENGA A RIPULIRE. FATELO PORTARE VIA, FATE RIPULIRE. E' UNO SCHIFO QUI DENTRO, E' UN CAZZO DI SCHIFO... HA SBATTUTO LA TESTA: E' CADUTO E HA SBATTUTO LA TESTA... NON LO SO COME SI CHIAMA... SI CHIAMA JAMAL... SI AMMAZZANO OGNI GIORNO, SI AMMAZZANO OGNI GIORNO FRA DI LORO, NON PASSA GIORNO CHE NON NE CREPI QUALCUNO... NO, NON CI SONO, NON CI SONO PER NESSUNO, NEANCHE PER MIA MOGLIE... PER NESSUNO! <P ALIGN="justify">

( ... )<P ALIGN="justify">

— Come si chiamava? <BR>

— Non so. <BR>

— Non sa? <BR>

— Non so. <BR>

— Non sa come si chiamava? <BR>

— Solo il nome. <BR>

— Solo il nome? <BR>

— Jamal. <BR>

— E il cognome non lo sa? <BR>

— Il cognome?... no. <BR>

— Inventi? <BR>

— Invento? <BR>

— Inventi un cognome, gliene dia uno, uno qualsiasi. E la smetta di tremare. Non è stata colpa sua... o sbaglio? <BR>

— E' caduto. E' caduto e ha sbattuto la testa. <BR>

— Testimoni? <BR>

— Non c'era nessuno. <BR>

— Li trovi: <BR>

— Eravamo nel mio ufficio, c'ero solo io e... <BR>

— Era nell'ingresso, stava aspettando di essere ricevuto. <BR>

— Cosa? <BR>

— Era nell'ingresso. E' svenuto. Cadendo ha battuto il capo contro il termosifone. C'erano molti testimoni. Ha capito? <BR>

— Ho capito. <BR>

— Cosa ha detto, a parte il suo nome, le avrà raccontato qualcosa. <BR>

— Parlava di un bambino, del suo bambino, é stato rapito. <BR>

— Dimentichi. <BR>

— Dimentico? <BR>

— Dimentichi. Se troviamo il bambino ritroviamo Jamal. <BR>

— Ritroviamo Jamal? <BR>

— Ritroviamo Jamal... le domande, i sospetti... tutti sanno dei suoi giochini. Ci sono stati dei precedenti. Non se ne ricorda più? <BR>

— Potrebbe essere in pericolo. <BR>

— Lei è in pericolo. Non si costringe la gente a stare su una gamba sola, non si costringe la gente a condividere una stanza con un serpente, non si costringe... <BR>

— Ma è innocuo. <BR>

— Loro lo sanno? <BR>

— Lei era d'accordo. <BR>

— Ha telefonato a sua moglie? <BR>

— Non ho avuto il coraggio. <BR>

— Non ha telefonato a sua moglie! Ma lo sa che ore sono! Si ricordi che ha un figlio. <BR>

— Non potremmo tentare qualcosa?... per il bambino. <BR>

— Quale bambino? Il termosifone, si è già dimenticato del termosifone? Non ha potuto parlare, non ne ha avuto il tempo. Telefoni a sua moglie, pensi al suo di bambino... Io ho finito, può andare... Può andare!<BR>

<P> 
<P ALIGN=RIGHT><I>FINE</I></P>

</TD></TABLE>

</BODY>
</HTML>
