@database fer
@master AmigaInfo.guide
@$VER: 1.0
@author "ClaudioMarroFilosa"
@wordwrap

@node "Mediator1200" "Mediator PCI A1200"

                              @{b}Mediator PCI@{ub}
                        (c) 2000 ELBOX COMPUTER
                          http://www.elbox.com

    Recensione di @{b}Giovanni Corradi, Giuseppe Cavalli, Ivan Gurrieri@{ub}
 

La  politica dei produttori di schede  di espansione per Amiga non aveva
fino ad ora portato alla  realizzazione di hardware capace di  sfruttare
le  moderne risorse  tecnologiche nel  campo sia  della grafica  che del
suono o delle connessioni in rete.
In tutti questi anni chi ha vissuto in bene  o in male le vicende  della
nostra  amata piattaforma, ha  dovuto in ogni  caso fare i  conti con un
mercato  che  offriva  hardware  costosissimo  e  di  prestazioni spesso
inferiori   a   quelle   offerte   dal   parallelo,   fiorente   e super
concorrenziale mercato PC.
Fondamentalmente il problema  è risieduto nella  mancanza di BUS  PCI su
Amiga,  uno slot  per mezzo  del quale  è possibile  accedere alla quasi
totalità  delle  schede  hardware  disponibili,  di natura diversissima,
dalle  schede grafiche e audio sino  ai controller SCSI  e ISDN...etc...
Tale deficienza  ha portato  allo sviluppo  su Amiga  di altri nuovi BUS
sempre  proprietari (es.  quello della  BVision o  lo Zorro  IV o quello
Ateo...) ed al pieno supporto solo di quelli già esistenti (Zorro II/III
ed espansioni Zorro Micronick).
Dopo  svariati  tentativi  piu'  o  meno  annunciati (Phase 5, Met@boxe,
Escena  etc...)  poi  inesorabilmente  decaduti o addirittura realizzati
(Mickronic) ma non  realmente utilizzabili, di   dare ad  Amiga gli slot
PCI, finalmente, col  nuovo millennio,  una ventata  di novità ha creato
entusiasmo  e  scompiglio  nella  comunità  Amiga  odierna, inserendosi,
oltretutto,  a cavallo del rilascio da  parte di Amiga Inc. delle famose
specifiche dell'AmigaOne, invece di una nuova vera piattaforma hardware,
così come annunciato in precedenza.
Ben tre  blasonate società  operanti nel  settore Amiga:  Elbox, DCE  ed
Eyetech  hanno  quasi  contemporaneamente  lanciato  tre  soluzioni  per
l'implementazione del BUS PCI su Amiga. Tuttavia l'unica fra queste  che
ha  prontamente preso forma in  concreto ed è già  in distribuzione è la
Elbox Mediator PCI.
La scheda, per adesso distribuita solo nella versione per Amiga 1200, si
presenta bene:  offre 4  slot PCI  2.1, un  connettore di  alimentazione
standard AT, un oscillatore da 66 MHz (il clock del BUS), e 7 chip tutti
aggiornabili.  Tutto ciò è presente sul corpo principale della Mediator,
che si inserisce   facilmente in  una piattina passante  che deve essere
innestata  sul  classico  slot  di  espansione  del 1200, al posto della
acceleratrice. Quest'ultima viene a sua volta posta sullo slot  passante
della piattina.
L'installazione è semplice e intuitiva, nonchè descritta nell'esauriente
e  colorato manuale multilingue (N.B. anche  in italiano) a supporto. Le
schede PCI  andranno dunque  inserite orizzontalmente  sugli slot  della
Mediator  e avvitate normalmente ai tower che la supportano (Elbox Power
Tower,  Micronik  Infinitiv,  EZTower,  i  nuovi  tower  distribuiti  da
AmiQuipment  e tutti quelli che supportano  la scheda ZorroIV per 1200).
Una  volta  montato  il  computer  nel  tower,  si  ha una sensazione di
robustezza  e di stabilità, anche grazie  alla vite che fissa saldamente
la  Mediator  alla  scheda  madre.  Accanto  all'oscillatore vi sono tre
jumper:  Memory Window, Config e Wait. Il primo può essere settato a 8MB
(per  la  maggior  parte  delle  acceleratrici)  a  4MB  o  0MB  per gli
acceleratori  che hanno  problemi con  la porta  PCMCIA. Il secondo deve
essere lasciato aperto con le moderne Blizzard ed a 1200 liscio,  chiuso
con le Apollo, le vecchie Blizzard 1230 (anche alcune 1230IV) e le altre
schede  indicate nel manuale. Il terzo deve quasi sempre essere lasciato
aperto.
L'alimentazione viene  fornita alla  scheda Elbox  ed a  tutta la scheda
madre  del 1200,  grazie al  connettore AT  sulla Mediator, sul quale si
inseriscono  gli  spinotti  P8  e  P9  dell'alimentatore.  Un'idea   che
finalmente  risolve i noti problemi dovuti  alla necessità di  costruire
lo spinotto da inserire nel connettore pentapolare di alimentazione  del
1200,  con relativo taglio di fili e uso di saldatore. Il floppy fornito
in bundle con la scheda PCI contiene l'install del software per  gestire
i  BUS  PCI  e  la  prima  versione  dei  driver  CGX3  per le schede S3
supportate.
Comunque gli aggiornamenti sono già stati spediti via email agli  utenti
registrati  ed  hanno  sostiuito  interamente  il  contenuto del floppy,
quindi consigliamo di effettuare subito la registrazione ai driver  così
come spiegato sul manuale.
Grazie  alla pci.library il sistema è  in grado di riconoscere le schede
PCI installate;  per visualizzarle  non si  deve far  altro che lanciare
l'eseguibile   pciinfo,  ricordando  che   deve  essere  presente  nella
directory  s  il  file   Vendors.txt.  La  migliore  soluzione   grafica
attualmente  fruibile  consiste  nella  istallazione  della Voodoo3 2000
oppure 3000 PCI, schede  dotate di 16MB di  SGRAM o SDRAM a  seconda del
modello.
Il  sistema RTG su cui si appoggia il driver per Voodoo è Picasso (1.43b
o  2.0),  dopo  la  decisione  di  Vision  Factory  di non proseguire lo
sviluppo  di driver CGX  per Mediator. Il  file che gestisce la Voodoo3,
per adesso interamente sviluppato  da Elbox, è Voodoo3.card  da inserire
in libs:Picasso96. E' necessaro poi seguire le poche semplici operazioni
di   rinomina  spiegate  nella  guida  a  corredo  (ciò  perchè  durante
l'istallazione di Picasso è  necessario indicare come scheda  grafica la
Cybervision643D),  per ottenere in pochi secondi un WB su scheda grafica
dallo scrolling  veramente velocissimo!  La risoluzione  raggiungibile è
limitata  semplicemente dal monitor che si  sta usando (su un 17 pollici
1600x1200 è raggiungibilissima) ed è  possibile aprire schermi a 8,  16,
24, e 32bit.
Sul Workbench la velocità della Voodoo non cala neanche alle risoluzioni
piu` alte e con il massimo numero di colori disponibile (32 bit).
In  svariate  applicazioni  2D,  dalla  visualizzazione  dei  filmati ai
software  di  disegno  e  fotoritocco  alle  funzioni  "sposta  e cambia
dimensioni  di finestra intera" di MCP"  la Voodoo si è dimostrata molto
veloce,  indipendentemente  dal  numero  di  colori  e dalla risoluzione
impegati.
Il  problema principale  dell'attuale versione  del driver  è il mancato
supporto pieno dei modi  a 8, 24 e  32 bit. Infatti i  primi due vengono
visualizzati  e possono essere utilizzati ma a patto di dover sopportare
delle fastidiose  linee verticali  sullo schermo,  mentre l'ultimo  crea
delle  aree rosella che sporcano il desktop. Da notare anche la mancanza
del supporto del PIP e dell'overlay di Picasso.
Ovviamente tali problemi e manchevolezze verranno risolti presto con  le
successive  uscite  del  driver,  di  cui  si aspetta anche una versione
ufficiale proveniente  dagli stessi  autori di  Picasso96. Per  adesso è
meglio  operare sempre a  16bit, modo che  è risultato stabile, veloce e
compatibile. E' importante ricordare che coloro che utilizzano uno 030 e
vogliono  montare  la  Voodoo,  devono  aggiungere  alla  startup (prima
dell'attivazione  dei monitors) la riga C:cpu nodatacache >NIL: senza la
quale non è possibile attivare la scheda. Con le S3 non è necessario.

Abbiamo effettuato  diversi test  di velocità  eseguiti con sysspeed2.6,
paragonando  le prestazioni della Voodoo3  con Mediator con quelle della
BVision e  della S3Virge,  TUTTE settate  a 800x600  ad 8,  16 e 24 bit.
Ovviamente il confronto piu` interessante si prospettava fra la Voodoo e
la  supportatissima BVision  della Phase5  (che sembrerebbe  piu` veloce
della nuova versione prodotta dalla DCE), utilizzata con il sistema  RTG
CGX4  settato a dovere.  Rispetto alla BVison  e a PARITA` DI PROCESSORE
(lo  060  della  PPC),  nel  test  Intuition  la  Voodoo si è dimostrata
superiore  23 volte su 28, mentre nel test Graphic ha avuto la meglio 40
volte su 53. Da notare la superiorità schiacciante della Voodoo nel test
grafico  Scroll  in  cui,  8  casi  su  8, la scheda 3DFX è risultata di
parecchio  vincente sulla Bvision con 060, anche se era montata su di un
1200 con Blizzard1230! In alcuni altri test la Voodoo con la BlizzardPPC
ed il 40/25 o con Apollo 40/40 si è dimostrata piu` veloce della BVision
accoppiata alla BlizzardPPC  con lo 060.  La S3Virge da  4MB è risultata
particolarmente lenta rispetto alle altre schede ed anche di mille volte
rispetto  alla Voodoo!   Ma ciò era  prevedibile in considerazione dello
scarso  sviluppo  dedicato  al  driver  per  CGX3, distribuito, piu` che
altro,  per consentire le prime  dimostrazioni del funzionamento del PCI
sul 1200.
Gli unici test  in cui la  BVison è riuscita,  con parecchio margine,  a
piazzarsi  davanti alla Voodoo3: DrawCircle,  DrawEllipse e Areafill (in
quest'ultimo anche  di 20  volte) sono  tra quelli  per i  quali è stato
promesso un miglioramento evidente delle prestazioni da parte di Elbox e
del  team di Picasso. Grande attesa  fra gli utilizzatori della Voodoo3,
sia per  il driver  1.2, che  per il  supporto da  parte di Warp 3D, che
ancora  non sembra  essere imminente.  In effetti  il 3D  costituisce un
punto a  favore della  BVision, che  vede da  tempo il  supporto del suo
Permedia2  in molte applicazioni avanzate a  tre dimensioni e nei giochi
piu` moderni.
L'utilizzo  della  Mediator  non  si  ferma comunque alla possibilità di
utilizzare    schede    grafiche    avanzate.    Sul    sito  ufficiale,
http://www.vgr.com/mediator, è presente tra le altre cose (driver  CGX3,
i nomi delle attivissime mailing list dedicate all' hardware in oggetto,
consigli  sulle configurazioni, progetti imminenti)  una lista di schede
di rete  già funzionanti  e dal  costo irrisorio  se paragonato a quello
delle  ethernet specifiche per Amiga.  Esse vengono riconosciute tramite
la MediatorNet.device ed  utilizzate poi normalmente  con Genesis o  con
gli  altri stack  TCP/IP; noi  abbiamo messo  in rete  il 1200 con un PC
tramite Samba  senza riscontrare  problemi. Entro  breve tempo  la Elbox
rilascerà i primi driver per schede audio SoundBlaster e successivamente
quelli  per la scheda TV,  il cui funzionamento su  Mediator è stato già
mostrato  di  recente  al  WOA.  In  ogni  caso  gli  sviluppatori hanno
precisato  che  preferiscono,  per  adesso,  concentrarsi  (non a torto,
pensiamo) sull'ottimizzazione  dei driver  per le  Voodoo3 2000  e 3000.
Inoltre  è  prevista,  entro  uno  o  due  mesi,  l'uscita  di una nuova
acceleratrice da innestare su uno dei PCI della Mediator: la SharkPPC.
Essa  costituisce  il  cavallo  di  battaglia della Elbox per permettere
l'utilizzo  delle nuove risorse hardware  e software che dovranno essere
requisiti essenziali dell'AmigaOne. Come sappiamo ormai, l'AmigaOne  non
è  una  vera  nuova  piattaforma  sviluppata  da  Amiga Inc., bensì è un
insieme di specifiche (chiamate "Zico") che la casa madre ha  rilasciato
affinchè  i produttori di hardware Amiga sapessero quali caratteristiche
di  base  dovrà  avere  un  hardware  costruito  per supportare il nuovo
sistema  operativo AmigaDE. Per questo motivo  la Elbox ha deciso di non
rilasciare  la  Shark  nel  periodo  di  Natale,  come  stabilito, ma ha
preferito  mutarne il progetto per  garantire la conformità della scheda
acceleratrice alle caratteristiche dell'AmigaOne.
Ecco quali sono:  PowerPC G3 o  G4, slot AGP  (solo versione plus),  IDE
UDMA,  memoria SDRAM fino ad  1GB (montata su slot  DIMM standard da 168
pin).  La  ROM  della  Shark  sarà  capace  di  fare il boot del sistema
direttamente  in ambiente AmigaDE, ignorando  il Kickstart del 1200. Una
piena  emulazione  dell'ambiene  68060  è  tuttavia garantita, nonchè lo
sfruttamento,  dal  lato  AmigaDE,  dell'  eventuale  PPC presente sulla
Blizzard  montata  sulla schedina passante;  (in contemporanea al  G3/G4
della  Shark!)  e  rimarrà  sempre  la  possibilità  di usare l'ambiente
classic scegliendo di  fare l'avvio direttamente  dalla ROM del  1200. A
questo  punto rimane scoperta la possiblità (non indifferente!) di usare
le risorse della Shark dal lato classic: la Elbox ha risposto che non  è
compito  loro sviluppare driver appositi,  ma dovrebbero occuparsene gli
sviluppatori di  WarpOS, cioè  la Haage  & Partner,  per rimanere  nello
standard PPC Amiga Classic.
Tirando le somme, la Mediator ci ha finalmente offerto la tanto agognata
compatibilità  con l'hardware moderno ed a basso costo, dell'ampio parco
schede  per  PC,  progetto  che  molti  a  parole  avevano  annunciato e
intrapreso  per poi trasformarlo in una grande bolla di sapone destinata
a scoppiare in breve tempo. La Elbox, con poche parole e molti fatti, ha
reso  realtà  quel  progetto  prima  di  ogni  altra società del settore
(Eyetech  e DCE, con i loro progetti Predator, Eyetech AmigaOne e G-REX,
fino  ad  ora  hanno  rilasciato  solo  notizie e mostrato prototipi sul
Web).
Ora  è imminente l'uscita  della Mediator per  scheda Zorro IV (A1200) e
per A4000 (in un tower compatibile:  vedi sopra) , mentre la Shark  sarà
la  stessa  (modelli  normale  e  plus)  per  tutte le cofigurazioni che
montano la Mediator. Se consideriamo i vantaggi offerti dalla  Mediator:
BUS  PCI per  schede di  vario genere,  compatibilità con  una qualsiasi
scheda acceleratrice 68k o PPC (grazie allo slot cpu passante) e perfino
con la BVision, SharkPPC con PowerPC G3/G4 (progetto approvato da IBM  e
quindi abilitato a mostrare il marchio PowerPC), AGP, IDE UDMA, e fino a
1GB  di memoria  DIMM, ci  sentiamo di  consigliarne l'acquisto a chi ha
intenzione di fare  del proprio Amiga  Classic una piattaforma  potente,
compatibile, ed aperta verso il futuro.
Ed  i  costi?  Anche  da  questo  punto  di  vista  sembrerebbe  esserci
convenienza: è vero che la Mediator costa poco piu` di 400.000 lire,  ma
il risparmio si ha a valle, sulle schede PCI. Infatti qualsiasi hardware
specifico  per Amiga viene a costare  una fortuna (BVision 500.000 lire,
Netax A1200  190.000 lire,  Ariadne II  250.000, per  non parlare  delle
schede  audio...e TV!) mentre con la  Mediator, fatta la spesa iniziale,
una Voodoo3 la si trova nuova per 190.000 lire, una scheda TV a meno  di
200.000  una scheda di  rete a 50.000  lire circa, così  come una scheda
audio SoundBlaster. Inoltre la Shark avrà un prezzo, nella versione piu`
performante  (PPC  550Mhz)  e  completa  (slot  AGP) di circa 1.200.000,
ponendosi  in concorrenza con i prezzi delle attuali schede PPC per 1200
e 4000.


Configurazioni utilizzate per i test:

A1200 Rom3.1
Blizzard PPC 603e+ 200Mhz 060/50Mhz
Elbox Power Flyer
Elbox Mediator PCI
Voodoo3 3000 PCI
Elbox Power Tower
OS3.9
Picasso96 v1.43b

A1200 Rom3.1
Blizzard PPC 603e+ 200Mhz 060/50Mhz
Elbox Power Flyer
Elbox Mediator PCI
Phase5 BVisionPPC 8MB
Elbox Power Tower
OS3.9
CGX4.2 pre7

A1200 Rom3.1
Blizzard PPC 603e 166Mhz 040/25Mhz
Elbox Power Flyer
Elbox Mediator PCI
Voodoo3 2000 PCI
Elbox Power Tower
OS3.9
Picasso96 v2.0

A1200 Rom3.1
Blizzard PPC 603e 200Mhz 040/25Mhz
Phase5 BVisionPPC 8MB
Elbox Power Tower
OS3.9
CGX4.2 pre7

A1200 Rom3.1
Blizzard 1230IV
Elbox Power Flyer
Elbox Mediator PCI
Voodoo3 2000 PCI
Elbox Power Tower
OS3.9
Picasso96 2.0

A1200 Rom3.1
Apollo 040/40
Elbox Power Flyer
Elbox Mediator PCI
Voodoo3 2000 PCI
Elbox Power Tower
OS3.9
Picasso96 2.0

A1200 Rom3.1
Blizzard PPC 603e 166Mhz 040/25Mhz
Elbox Power Flyer
Elbox Mediator PCI
S3 Virge 4MB
Elbox Power Tower
OS3.9
CGX3


Le  prove  sono   state  realizzate  presso   la  Technobe  di   Catania
www.technobe.com
A cura di:

Giovanni Corradi (Gio5PPC)
Giuseppe Cavalli
Ivan Gurrieri

Ringraziamenti:

Grazie  a Giuseppe Gigante per la  disponibilità ad inviarci il test con
Blizzard PPC 040 + BVision.


Per visionare i vari  test effettuati con  la scheda, o per  prelevare i
moduli realizzati con Sysspeed, fate riferimento al seguente indirizzo:
http://web.tiscalinet.it/amigapage/recensioni/mediator1200.htm




@{b}Precisazioni (10/2/2001):@{ub}

Ciao,
sono Gio5PPC, avevo scritto sulla recensione della Mediator, che l'unico
modo realmente funzionante, nella  configurazione Picasso + Voodoo3  era
quello  a 16  bit (salvo  sopportare linee  sullo schermo  a 8  e 24 bit
oppure sporcizie rosa a 32 bit). Mettendo invece il jumper Memory Window
della Mediator settato  a 4MB, come  suggerisce la Elbox,  si elimina il
problema e TUTTI i modi video sono utilizzabili.

Giovanni Corradi.




@endnode
