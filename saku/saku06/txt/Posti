9
1*
{1Toni Väisänen (tvaisane@lut.fi) pommittaa 10.03.1994:

  Luettuani uuden Sakun (#5) sain huomata, että koodi on vihdoinkin saatu
lukukelpoiseen kuntoon, valitettavasti samaa ei voi sanoa (kaikkien)
artikkelien kohdalta. Satun itse kuulumaan niiden armoitettujen joukkoon
joilla on pääsy maailmanlaajuiseen InterNet-tietoverkkoon, josta suurin osa
myös Sakun tiedosta tuntuu olevan peräisin. InterNetistä sinänsä saisi jo
pitkän artikkelin tehtyä, mutta jätän sen muille tehtäväksi :)
  Toimitukselliset artikkelit ovat ihan onnistuneita ja jopa hyviä (!)
mutta valitettavasti asiantuntemus tuntuu jäävän siihen, sillä heti
seuraava artikkeli, Prosessorit NYT!!!! suorastaan vilisee hurjia
arvauksia, suoranaisia virheitä tai räikeitä väärinymmärryksiä. Mm. Power
PC:n väitetään olevan "aidosti 64 bittinen" mitä se ei todellakaan ole.
Power PC sirut (601 ja 603 jotka ovat jo markkinoilla) ovat TÄYSIN
32-bittisiä, tosin sisältävät monia 64+ -bittisiä rekistereitä. Vasta
tulevat versiot (604+) tulevat olemaan täysin 64-bittisiä. Lisäksi täytyy
todeta että (ainakaan artikkelin ilmestymishetkellä) CBM ei ole (vieläkään)
allekirjoittanut sopimusta HP:n kanssa PA-RISCin käyttämisestä koneissaan,
todennäköistä se on, mutta ei varmaa.
  Uutiset ovat suurimmaksi osaksi hyvin valittuja ja jokseenkin
ajankohtaisia, tosin HP PA-RISCin tehot oli yliarvioituja, uusin piiri
saattaa moisiin arvioihin kyetäkkin, mikään vanhoista ei, mutta siitä ei
ole vielä saatavissa testituloksia.
  Alien Breed 3D EI TULE OLEMAAN AMIGAN DOOM ! Doom vaatii niin suurta
prosessoritehoa ettei CD32:en kapasiteetti riitä, Jaguarin riittää.
A4000:ssa Chunky to Planar konversio on nopeampi kuin Akikolla koskaan
voisi olla ja vasta A4000:ssa vääntö riittää Doomin kaltaiseen peliin. Jos
vaatimuksia vähän karsitaan ja kuvaruutua pienennetään, voidaan toki päästä
texture mapping 3D peliin Amigallakin, mutta Doomia on turha odottaa alle
68030 prosessorille. (Niiden, jotka haluavat Doom koodausta harrastaa,
kannattaisi tutustua comp.sys.amiga.programming alueen koodereihin, moni
heistä tyskentelee saman asian parissa.)
  64-bittisyys tuntuu olevan muotia Saku #5:ssa. Atari Jaguar on kuulemma
varustettu 64-bittisellä RISC prosessorilla, millä ei ole kerrassaan mitään
tekemistä totuuden kanssa. Jaguar sisältää kaksi 32-bittistä RISCiä
grafiikan tekoon ja niiden välillä on 64-bittinen väylä, mitään muuta
64-bittistä ei koko konsolista löydy. Ohjelmakoodia pyörittää 68000, joka
on tunnetusti ulkoisesti 16 bittinen prosessori. Ei AGA:kaan ole
64-bittinen vaikka sisältääkin 64-bittisiä rekistereitä.
  Atarin osakkeiden arvo on kuulemma noussut 15-kertaiseksi, onneksi kukaan
ei ole kertonut pörssille tuota, jossa Atarin osakkeita noteerattiin
joulukuussa vuoden alimpaan hintaan (kuin myös CMB:n). Vertailuksi: Atari
n. 0.75$ ja CBU: n. 3.5$ osakkeelta (CBU=Commodore USA). Atarin osakkeiden
arvo on ollut laskusuunnassa Jaguarin ilmestymisen jälkeenkin ja tulee
vielä ainakin vähän aikaa olemaankin. Falconin myynti tosin on alkanut
hieman kohentua (30 000 myytyä konetta) mutta ei ole vielä edes
1/10 A1200:n myynnistä. Toivon kuitenkin Atarille pelkkää hyvää, olisi
ikävää jos vielä yksi PC ylivaltaa taisteleva yritys kuolisi.
  Mistähän johtunee että Amiga käyttäjiä on listattu oiken kolmen
artikkelin verran vaikka kaikki artikkelit sisältävät jokseenkin samat
tiedot, eri kielellä tosin, ei kait tarkoituksena vaan ollut antaa
sellaista kuvaa että Amiga käyttäjiä on 3 kertaa enemmän kuin onkaan?
  Sakun Elektroniikka kurssi on varmaan suunnattu alle
peruskouluikäisille, artikkelin asiathan ovat suurimmaksi osaksi yläasteen
juttuja. Toivottavasti joku tunsi koko (pitkän) artikkelin omakseen.
  Myös Vaivaako Virus -juttu oli kuin toiselta planeetalta, eikö Sakuun
todellakaan ole löytynyt asiantuntevampaa apua ? Tiedot viruksista tuntuvat
olevan 80-luvun lopulta, artikkelin tekijä ei edes ollut vaivautunut
hankkimaan uusimpaa tietoa, saatikka ohjelmia, artikkelin tekoon.
Säälittävää. Vinkiksi kaikille virusongelmien kanssa painiville voin kertoa
että ainut tapa suojautua viruksilta on hankkia kovalevy ja uusin Virus
killeri, vaikkapa Virus Checker 6.3x, kovalevylle ei näet yksikään olemassa
olevista viruksista mene (empiiristen kokeiden kanssa testattu) vaikka
toisin jotkut väittävätkin. Kovalevyviruksen teko ei ole sen vaikeampaa
kuin levyversionkaan, onneksi sellaisia ei ole tehty.
  Loput artikkelit olivatkin sitten jo aika lailla parempia, tosin
Protrackerin arvostelu sisälsi useita epäkohtia mutta suorastaan loistava
Hamlab vertailu paikkaa muiden arvostelujen pikku puutteita. Myös
Vista ja Cando arvotelut ansaitsevat kiitokset, muut ovat hiukan heikompia
tasoltaa, mutta annettakoon se anteeksi kun kerran on ilmaislehdestä kyse :)
  Kokonaisuutena Saku #5 on edeltäjiään huomattavasti kehittyneempi, niin
tekniikaltaankin kuin jutuiltaakin, mutta kuten sanottu, vielä on paljon
korjaamista, etenkin tiedon paikkansa pitävyydessä, ei Saku ole oikea
paikka huhuille ja kuulopuheille. Toivottavasti Sakun tekijät pyrkivät
tulevaisuudessa kiinnittämään enemmän huomiota artikelien todellisuus-
pohjaan ja konkreettiseen tietoon kuin epämääräisiin huhuihin artikkelien
määrän sijasta. Saku tekee hyvää työtä ja toivonkin sille pitkää ikää
(ainakin pidempää kuin mitä Guru kesti) ja jatkuvaa tason kohennusta, lama
ei ole vielä ohi, mutta kyllä se siitä ! :).

{1Ja toimitus vastaa:

  Huh, kiitokset laajasta kommentoinnista. Artikkeleissa ilmoittamasi
puutteet johtuvat osittain siitä, että osa artikkeleista saapui
toimitukseen paria päivää ennen deadlinea, ja tällöin faktojen
tarkistamiseen ei riittänyt aikaa.
  Amiga-käyttäjistä kertovat listat olivat kieltämättä jossain
määrin päällekkäisiä, mutta alkuperäisiä tekstejä emme tahtoneet
muokata.
  Tässä Toni Miettisen kommentit PowerPC-artikkelistaan:

  PowerPC 601 on Motorolan tiedotteiden mukaan 64-bittistä arkkitehtuuria
käyttävä superskalaarinen RISC-prosessori, jonka osoiteväylä on ulospäin
32-bittinen. Sisäisesti arkkitehtuuriltaan Motorolan ilmoittamien
tietojen mukaan kyse olisi 64-bittisestä suorittimesta.
 Artikkelissa käytetyt tiedot ovat peräisin Motorolan maahantuojalta,
joten itse en aio ottaa vastuuta niiden todenperäisyydestä. Valitukset
voi osoittaa sinne.
