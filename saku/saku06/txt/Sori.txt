9
1
*
{8Heimo Laukkasen kauhunovelli · Epsilon Indi - keväällä-94


{7Sori, kaveri!



Askeleet kaikuvat kolkosti tyhjässä rappukäytävässä. Olen
liian väsynyt sytyttämään valot tai uupumuksesta unohdan sen -
kummin päin tahansa - matkaan pimeässä.



Kerros toisensa jälkeen manaan sitä pirulaista, joka oli
keksinyt, että kilpailukyvyn parantamiseksi voisimme tehdä tällä
viikolla kaksi vuoroa jokainen - tietäen kuitenkin, ettei se
tämän firman tilannetta enää auttaisi. Hyvä jos saa edes entiset
palkkasaatavat pois.



Jossain tehdään myöhäistä iltapalaa. Tuoksut herättävät
nukuksissa olleen vatsani henkiin ja epämiellyttävä kouristus
tuntuu vatsan pohjassa. Kuinka kauan siitä onkaan kun viimeksi
söin? Viisi, ei vaan seitsemän tuntia. Tuolla välillä vain
litroittain kahvia ja askillinen tupakkaa - kaksi pahetta, joista
on niin vaikeaa luopua - sanoi lääkäri mitä tahansa.



Toinen silmä kokonaan kiinni ja toisen luomien välistä
tirkistäen avaan huoneistoni oven. Päivän posti ja kasa mainoksia
odottaa minua matolla, jolta kukaan muu ei ole niitä vaivautunut
nostamaan. Kukapa muu niitä nostaisikaan.



Koneiden hiljainen hurina toivottaa minut tervetulleeksi ja
pyytää käymään taloksi - Ole kuin kotonasi, se sanoo ja
tarkoittaakin varmasti sitä.



Koneet mitäpä elämästäni tulisikaan ilman niitä. Aamuinen
kahvikupillinen espressoa, kullankeltainen paahtoleipä suoraan
leivänpaahtimesta, ympärivuorokautinen uutismössö televisiosta,
puhdas paita ja prässätyt housut. Mistä kaikesta joutuisinkaan
luopumaan ilman koneita?



Sytytän valot olohuoneeseen ja istahdan sohvalle
viimeviikkoisen TV-lehden viereen. Vanhat kasvot tervehtivät
valokuvista minua. Dorian Gray, Dean Martin, James Dean, Marilyn
Monroe - kasvoja eilisestä, ajasta johon minäkin olen kohta
painuva.





Tuhahdan melankolisille ajatuksilleni. Ajatuksille, jotka
päivä toisensa jälkeen kiusaavat mieltäni. Aivan kuin ne
muistuttaisivat minua siitä, kuinka kuolevaisia me ihmiset
olemme.



Viimeisten kahden viikon aikana olin pohtinut asioita aivan
uudelta kannalta. En ollut nukkunut kunnolla, saati ollut
muutenkaan tavallinen - epäilin ties mitä burn outeja, kunnes
ymmärsin, missä vika piili. Elämälläni ei ollut tarkoitusta - ei
selvää päämäärää, johon suunnistaa, kun elämän pilvet sumentavat
taivaan tai paksu räntä pimentää näkymän. Koko elämäni kehdosta
tähän päivään olin vain kulkenut hyrrän lailla pyörien
kaoottisuuden rajamailla. Olin käyttänyt parhaan aikani tuhlaten
- kuitenkaan mitään siitä rakentamatta. Olin tehnyt sen, mistä
elämän muovaamat runoilijat varoittivat, käyttänyt voimani
epäolennaiseen epäsovinnaiseen, hetken mielijohteeseen ja
silmänräpäyksen kestävään onneen.



Puhelimen heleä sointi kutsuu minut takaisin kylmään
todellisuuteen, nykyhetken armottomaan tempoon, palauttaen
samalla mieleeni kaiken sen, minkä olin hetkeä aikaisemmin
toivonut jättäneeni taakse.



- Lindblom, vastaan niin kylmällä toimistoäänelläni kuin
mahdollista. Hetken jo odotan mielikuvitukseni paholaisen, oman
vihani ruumiillistuman, viidennen valtakunnan johtajan, oman
pikku Hitlerimme, esimieheni, aloittavan monotonisesti uusien
tehtävien jakamisen, kunnes hieman epävarma ääni rikkoo
puhelinlankojen hiljaisuuden.

- Juha? Juha Lindblom, kysyy kasvoton, mutta tuttu ääni
jostain menneisyyteni varrelta.

Mumisen jotain vastauksesi ja yritän yhdistää äänen
kasvoihin, sitoa sen johonkin paikkaan - hetkeen, jolloin olen
kuullut tuon saman äänen aikaisemmin.

- Tota terve. Pentti, Pena, täällä. Kai vielä muistat mut?

Pentti Koskenniemi.     Ystäväni polven korkuisesta asti
aina opiskeluaikoihin saakka, jolloin tiet erkanivat. Minä lähdin
yliopistolle Helsinkiin, kun Pentti taas omisti elämänsä
tekniikalle Oulussa.

- Joo, moi. Mä olen kai liian väsynyt, kun en ihan heti
tunnistanut. Kelasin tossa hetken, ennen kuin tuli mieleen. Sulla
on ääni muuttunut - siitä on tullut jotenkin syvempi. Kuulostat
paljon miehisemmältä nykyään.

Pentti naurahti puhelimeen ja selvitti kurkkuaan hieman
köhäisemällä.

- No mitäs sulle kuuluu? Niin ja mistäs muuten soitat,
kysyin innokkaana kuin lapsi, joka odottaa joululahjojaan.
Hemmetti, siitähän oli ikuisuus, kun viimeksi olin Penttiä
nähnyt.

- No mitäs mulle. Firmalla menee hyvin ja noin pois päin.
Olen muuten ihan tässä naapurissa - Flemarilla. Olitkos menossa
nukkumaan tai pistätkös muuten pahaksi, jos pistäytyisin käymään
- onhan siitä sentään vuosituhat, kun ollaan viimeksi nähty.

- Ei ei.. Tule vaan. Meinaan tulin justiinsa duunista, enkä
ole oikein ehtinyt edes takkia laittamaan kunnolla kaappiin. Tule
ihmeessä käymään, niin muistellaan menneitä. Mulla on tuolla
kaapissa vielä ihan kokonainen Absolut Citron - siitähän sä
silloin nuorempana pidit kanssa, vai mitä?

- Niinhän mä tein juu. No, mutta mä hyppään taksiin ja tulen
sinne. Tuletkos alas ovelle vai..

- Etkä ota mitään taksia, perkele. Mä tulen hakemaan sut,
saat samalla nähdä millanen peto mulla on tällä hetkellä.

Petohan se todellakin oli. Punainen Porsche, jonka muodot
saivat jokaisen kevytkenkäisen naiseläjän lankeamaan jalkoihini
sulana vahana - keilläpä muilla olikaan Porsche ajettavana, saati
sitten omana.






{6luku II



Neljänkymmenen minuutin kuluttua me juttelimmekin jo
paukkujemme ääressä siitä, mitä teimme polkujemme erottua
toisistaan.

Pentti selitti varsin lyhykäisesti, kuinka hän oli jo lyhyen
opiskeluajan jälkeen ollut kurkkuunsa täynnä koko paikkaa. Hän
oli perustanut oman firman, jolle hän oli tehnyt hommia samalla,
kun oli opiskellut. Sattuma oli tehnyt temppujaan ja melkeinpä
samana päivänä, kun hän oli valmistunut - oli hänen firmansa
saanut töitä. Hänen tarjouksensa oli voittanut tarjouskilvan
erään kunnan tietojärjestelmien uusimisesta. Näin ollen hän pääsi
heti leivänsyrjästä kiinni ja tehtyään hyvin epätavanomaiset,
melkeinpä mullistavat, ratkaisut kunnan tietojärjestelmien
soveltamisessa - oli hänellä töitä vastaisuudessakin.

- Mutta eipä näytä sinullakaan menevän mitenkään huonosti,
sanoi Pentti tarinansa lopuksi - pohjustaen samalla minun
aloitustani.

- Niin, eihän minulla mitenkään huonosti ole koskaan mennyt,
aloitin ja kerroin siloitellun tarinani päivistäni tässä
kaupungissa. Kerroin lähes kaikein siitä, kuinka valmistuttuani
pääsin suhteiden kautta töihin suureen firmaan, jonka pomo
iskikin silmänsä minun työtuloksiini ja erilaisiin suosituksiini.
Nousin varsin nopeasti ja kolusin tarkasti kaikki
edustustilaisuudet, joihin minut lähetettiin. Pääsin lopulta
hyvin lähelle johtajaa ja olinkin melkein kuin hänen oikea
kätensä. Kuitenkaan sellainen elämä, elämä jonkun toisen töissä,
ei tuntunut sopivan minulle, vaan halusin kokeilla omia siipiäni.
Kerroin, kuinka perustin oman firman ja mursin entisen pomoni
sydämen jättäessäni eroanomukseni. Aikaa kului ja firmalla meni
miten meni. Konkurssi tuli sitten lopulta ja minunkin oli
palattava takaisin vanhaan työpaikkaani hattu kourassa. Muutamia
vuosia aikaisemmin oli kuitenkin entinen johtaja jäänyt
eläkkeelle ja nyt hänen paikallaan istui nuori mies, jolle tulos
oli tärkeämpää kuin mikään - tai oikeastaan hänestä oli vielä
tärkeämpää näyttää, että aika on kävellyt minun kaltaisista
vanhoista konkareista ohi.

- Tiedän kyllä fiiliksen, sanoi Pentti, joka oli selvästikin
uppoutunut taas omiin ajatuksiinsa, minusta tuntuu ihan samalta,
kun katson päivittäin niitä nuoria jannuja, jotka yrittävät
kävellä ylitseni.

Lievästi nouseva humala alkoi osoittaa merkkejään, kun
Pentti alkoi yllättäen spontaanisti kertoa tarinaa matkastaan
Japaniin - maahan, johon hän oli ollut syvästi rakastunut.

Aluksi matkan oli ollut tarkoitus olla vain tekniikan
uusimpien itämaisten virtausten opiskelua varten, mutta yllättäen
hän kiinnostui myös monenlaisesta muustakin opiskelusta. Hän
herätti henkiin kiinnostuksensa vanhoihin sotataitoihin ja
hakeutui pieneen dojoon Hokkaidolla, johon hän jäikin moneksi
kuukaudeksi opiskelemaan sotataitoja melkein kokopäiväisesti. Hän
kertoi, kuinka bushido oli valaissut hänelle maailmankaikkeuden
ja kuinka hän getsumei no michin, eräänlaisen kuudennen aistin,
avulla oli oppinut näkemään asiat aivan eri tavalla kuin ennen.

Hän kertoi, kuinka ajan myötä hän oli oppinut tutustumaan
eri uskomuksiin ja uskontoihin - huomaamaan niistä olennaisen
yhtenäisyyden, olevaisuuden tärkeimmät peruskivet ja käyttämään
niitä hyödykseen. Hän oli lukenut, kuinka jing ja jang - kaksi
maailman perusvoimaa - pitivät kaikkea koossa, kuinka
paholaisnainen kostaisi uskottomille ja oppinut ymmärtämään ajan
uudella tavalla.

" Katsomme menneisyyteen, niin näemme tulevaisuuden ja kun
katsomme tulevaisuuteen, näemme menneisyyden. Sitä se on. Aika-
valo-jatkumo. Aika toistaa itseään. Ympäri mennään ja yhteen
tullaan. Syy ja seuraus - karman laki. Siinä se kaikki on. Jing
ja jang."

- Et taida ymmärtää hölkäsen pöläystäkään siitä mistä puhun,
hän lopulta kysyi.

- En paljoakaan. Tiedät kyllä, minkä verran aikoinaan
opiskelin kanssasi kamppailulajeja, mutta emme me koskaan
koskeneet filosofiseen puoleen. Emme koskaan.

Pentti huokaisi ja maistoi taas lasistaan raakaa votkaansa,
ennen kuin sulavat jääpalat pilaavat sen, kuten hän tapasi sanoa.

- Niin, emme koskaan koskeneet. Emme tosiaankaan koskeneet,
hän sanoi kuin itselleen puhuen.

Syvään huokaisten nousin ja kävelin tammiselle kaapille,
jonka piiloissa pidin loppuja juotavistani. Avattu votka oli
välissämme olevalla lasipöydällä, mutta minun teki mieli jotain
muuta. Ehkäpä virkistävä lasillinen rommia, tai jotain likööriä.
Mene ja tiedä.

- Kahdeksantoista kuukautta minä opiskelin, ennen kuin minut
varsinaisesti hyväksyttiin dojoon. Olin ulkomaalainen, uhka
heidän puhtaudelleen, joten jouduin raskain tavoin todistamaan
oman kelvollisuuteni.

Otin suuren mallasviskipullon käteeni ja korkkasin sen.
Metallisen korkin rätinä halkoi ilmaa kesken Pentin puheen,
kuitenkaan häntä yhtään häiritsemättä. Hän varmaan puhuisi
tuomiopäivään asti, ajattelin.

- Kun vihdoin pääsin sensein hyväksymäksi, jouduin kovaan
kilpailuun muiden oppilaiden kanssa. He eivät missään nimessä
halunneet hävitä minulle - ulkomaalaiselle. Alussa minulla oli
etuna kokoni. Kun emme osanneet vielä tekniikkaa niin hyvin,
pystyin omaa kokoani käyttämällä pääsemään voitolle. Olinhan
sentään yli puoli päätä pidempi ja monia kiloja tukevampi heihin
muihin verrattuna. Mutta kun he yhtyivät kokoroon, aloin todella
oppimaan, sillä minun voimani eivät olleet mitään kokoron voimiin
verrattuna.

Olin taas terävöittänyt kuuloani, kun Pentti oli puhunut
jotain yhtymisestä, mutten ollut ymmärtänyt pätkääkään, joten
yritin kohteliaasti kysyä, vaikkakin syvennyin joka tapauksessa
takaisin viskin pariin.

- Yhtyä? Kokoroon, mikä..?

Pentti hieraisi kasvojaan isolla kämmenellään ja oli hetken
hiljaa.

- Niinpä niin, ethän sinä voi tietää mitään siitä. Siitä
saati muustakaan, mikä koski yhdeksän viillon ryuta.

Ryu, se oli minulle tuttu sana. Mikäli oikein muistin,
tarkoitti se jotain klaanin tai ryhmän tapaista, jokin
tyylisuunta tai vastaavaa. Olin todellakin sekaisin, mutten
kehdannut näyttää sitä Pentille kysymällä uudestaan. Sen sijaan
tyydyin aloittamaan keskustelun mistä tahansa muusta, jostain
normaalimmasta asiasta.

- En tosiaankaan tiedä, sanoin. Muuten tässä tuli mieleen,
että mitäs noin niin kuin kotirintamalle kuuluu. Oletkos mennyt
naimisiin tai muuten?

Pentti hymähti jotain, otti ison ryypyn votkaa ja
irvistäessään viinan poltteelle vastasi hieman vaikerrellen.

- Kerran. Kerran olin naimisissa, muttei se toiminut.
Liitosta tuli kyllä yksi lapsi, joka kuoli hyvin nuorena, kun
äiti oli jättänyt hänet yksin kotiin. Se hajotti meidät
lopullisesti erilleen, ajauduimme todella kauas toisistamme ja
erosimme lopulta.

- Ei minullakaan ole mikään onnistunut, sanoin
myötätuntoiseen äänensävyyn.

- Kyllä minä sen muistan

Pentti sanoi sen todella kylmästi. Niin kylmästi, että
luulin tuntevani, kuinka niskavillani nousivat pystyyn. Nostin
katseeni lasistani ja tuijotin suoraan hänen kylmiin silmiinsä,
jotka poran lailla raastoivat minua. En voinut muuta, kuin
kääntää pääni ja kuunnella, mitä hänellä oli sanottavanaan.

- Kaarina. Se oli Kaarina, jonka kanssa minun - MINUN - piti
viettää loppuelämäni. Me olimme jo viittä vaille kihloissa.

Kaarina. Yksi nimi palautti tuhannet muistot mieleeni.
Pitkät ruskeat hiukset ja täydelliset hampaat. Ruskeat silmät,
joiden syvyyttä ei voinut sanoin mitata. Täydellinen vartalo.
Aivan kuin hänet olisi luotu täydellisen naisen malliksi. Tunti
toisensa jälkeen olin vain istunut ja tuijottanut häntä.

- Me olimme melkein erottamattomat, Pentti huusi. Ei
tarvittu kuin yksi pieni riita ja sinä olit kärpän lailla
väijymässä tilaisuutta.

He olivat huutaneet ja kiroilleet toisilleen keskellä lukion
käytävää. Kaikki näytti olevan ohi olin ajatellut ja kävellyt
tyytyväisenä kotiin, vaikka Pentti olikin parhaita kavereitani.
Mutta kuten sanottiin, kaikki oli sallittua sodassa ja
rakkaudessa. Olin soittanut Kaarinalle ja pyytänyt häntä
elokuviin, johon hän olikin suostunut. Tiedä sitten oliko hän
halunnut vain tehdä Pentin mustasukkaiseksi, mutta joka
tapauksessa hän suostui.

- Kuulin vasta myöhemmin, mitä olit tehnyt. En osannut uskoa
sitä, ajattelin ensin kaikkia muita vaihtoehtoja, mutten keksinyt
mitään muuta syytä. En voinut ymmärtää, sinähän olit paras
kaverini. Paras jumalauta. Olit ainoa todellinen kaverini.

Pentti avitti puhumistaan nyt myös käsillään. Hän sohi
nyrkeillään ja hädin tuskin pysyi paikallaan. Naama punaisena hän
sihisi minulle. Vaikka olin osannut odottaa lukion lopusta
lähtien tämän tapahtuvaksi jonain päivänä, olin todellakin
peloissani.

- Kun ensimmäisen kerran kuulin, mitä oli tapahtunut, olin
järkyttynyt. Todella järkyttynyt. Itkin päivän ja rukoilin
polvillani armoa Jumalalta. Kunpa olisinkin tietänyt.

Olimme elokuvan jälkeen lähteneet vielä hieman ajelemaan.
Olin saanut kortin muutamia kuukausia aikaisemmin, enkä kyennyt
saamaan tarpeeksi siitä ilosta, mikä näkyi Kaarinasta, kun
kaasutin autolla. Kaarina oli pyytänyt minua ajamaan kovaa,
todella kovaa.

- Ajattelin ensin, että hän oli vain saanut kyydin sinulta,
ja sattunut vain vahingossa olemaan autossa, kun se sattui.

Ajoimme juuri parhaillaan sataa neljää kymppiä, kun Kaarina
pyysi minua tekemään käsijarrukäännöksen. Hiljensin ensin vauhtia
ja täytin sitten Kaarinan toiveen, liiankin hyvin. Auto alkoi
heittelehtiä pyörien samalla todella villisti. Kaarina huusi
onnessaan, tietämättä kuitenkaan, etten enää hallinnut autoa.
Vanha rekka ilmestyi jostain yllättäen eteemme, enkä voinut enää
tehdä mitään. Kylkemme jäi rekan keulan tielle ja sitten rytisi.

- Kaarina, Pentti sanoi itkuaan pidätellen. Minun Kaarinani
jäi puristuksiin. Sinut saatiin sairaalaan hoitoon, turvaan.
Olihan se rekka sinun onneksesi osunut pelkääjän puolelle. Osunut
tosissaan. Rekkahan tuli puolittain autosi sisään.

Muistin valot. Monet valot. Poliisi, ambulanssi ja paloauto.
Monta paloautoa. Pelastusmiehet yrittivät leikata Kaarinaa irti.
Hitsauspillin valossa näin, kun Kaarina oli vielä tajuissaan.
Ennen niin punaiset huulet olivat nyt vitivalkoiset ja tärisivät
kylmästä. Lumihiutaleet peittivät hänen hiuksiaan ja minä itkin.
Voi kuinka minä itkinkään.

- Olit sinkoutunut ulos autosta. Ikkuna, joka oli tielläsi
hajonnut, oli repinyt sinuun rumia haavoja ja maahan tullessasi
olit rikkonut luita. Lopuksi kuitenkin paranit. Paranit, perkele.

Olin vaikka ties kuinka kauan teholla. Minuun tungettiin jos
jonkinlaista laitetta ja operoitiin tiheään tahtiin. Lääkärit
pelkäsivät pahinta, sillä näytti siltä, että pääni ja selkä
olisivat vahingoittuneet.

- Kun kuulin poliiseilta kertomuksesi, että olitte
elokuvissa ja Kaarinan pyynnöstä teit käsijarrukäännöstä, minä
itkin. Todellakin itkin. Pelkäsin, että tämä kaikki oli ollut
minun syytäni. Minun typerän riitani.

Se oli ollut iso komisario. Lahtinen kai se oli tai jotain
vastaavaa. Heti kun olin siinä kunnossa, että puhuin selvästi,
oli hän tullut kyselemään minulta tapahtumista. Kaarina oli vielä
silloinkin teholla, eikä ollut vieläkään tullut tajuihinsa.

- Annoin kaiken Kaarinalle anteeksi ja sinulle myös. Säälin
sinua, kun jouduit kävelemään keppien kanssa ja syömään
tabletteja päivittäin. Voi, jos olisinkin vain tiennyt jo silloin
totuuden.

Kun pääsin takaisin kotiin, oli Kaarina vieläkin teholla.
Lääkärit olivat olleet tyytyväisiä, sillä ei päähän eikä selkään
ollut tullut mitään vakavia vaurioita. Sen verran vain, että
jouduin syömään hirveän kasan lääkkeitä tai kohtaisin muuten
alituisen päänsäryn. Reisi oli mennyt aika huonoon kuntoon, mutta
palaisi ihan normaaliksi, kunhan se luutuisi kunnolla ja
kokeilisin pikkuhiljaa kävellä keppien kanssa.

- Koulut olivat jo loppuneet, Pentti sanoi itkien samalla.
Koulut olivat jo loppuneet ja sinä olit muuttanut Helsinkiin, kun
Kaarina vihdoin heräsi koomasta. Ennen kuolemaansa hän kertoi,
mitä oli tapahtunut, enkä sen jälkeen ole elänyt kuin yhtä
tarkoitusta varten. Hän kertoi, kuinka oli yrittänyt tehdä minut
mustasukkaiseksi ja kuinka olitte ajaneet kotia kohti, kun olit
yrittänyt täydessä vauhdissa lähennellä. Hän oli läimäyttänyt
sinua, mutta olit yrittänyt vielä kovempaa, jolloin olit
menettänyt autosi hallinnan.

Olin vain laittanut käden hänen reidelleen, kun hän oli
suuttunut. Suuttunut todella. Läpsinyt ja lyönyt kerran oikein
kunnolla. Yritin saada häntä lopettamaan ja silloin auto lähti
käsistäni. Auto heittelehti laidasta laitaan ja Kaarina huusi
kauhuissaan. Yritin jarruttaa jopa käsijarrulla, mutta silloin
auto alkoi pyöriä ja sitten se olikin menoa.

- Taisi olla helpompaa valehdella kaikille, Pentti kysyi
nojaten omiin käsiinsä. Et olisi kehdannut katsoa ketään silmiin,
vai?

Olin valehdellut jo niin kauan, etten oikeastaan
muistanutkaan enää muuta - tai en tahtonut muistaa. Olin
aiheuttanut kuolemaa ja surua, enkä halunnut kohdata sitä
niinkuin olisi pitänyt. Halusin juosta takaisin ja perua kaiken.
Kelata nauhaa taaksepäin ja pyyhkiä kaiken pois.

- Hautajaisissa minä sen lupauksen tein, hän sanoi
katkaisten riipivän hiljaisuuden. Lupasin, että tapan sinut.

Kiljaisin kauhusta ja hypähdin pystyyn. Pentti oli minua
paljon isompi, vankkarakenteisempi ja hän oli aina ollut minua
parempi tappelija. Olin todella peloissani. Hikikarpalot
ilmestyivät nopeasti otsalleni ja hengitykseni muuttui
raskaammaksi. Voimakas pahoinvointi levisi vatsastani myös
polviini, jotka muuttuivat väriseväksi hyytelöksi. Istuin alas.
Mitäpä muutakaan olisin voinut tehdä.

- Aluksi annoin sinulle vielä anteeksi. Niin kului monta
vuotta. Luulin jo jättäneeni kaiken taakseni, kun huomasin, että
näin kaikissa naisissa vain Kaarinan, ainoan naisen, jota todella
rakastin.

Tunsin, kuinka sydämeni pomppasi kurkkuuni. Tuijotimme
hetken toisiamme silmästä silmään, enkä tuona aikana kuullut
mitään muuta kuin sydämeni toistuvat lyönnit, jotka puskivat
verta kohinana liikkeelle. Suuni tuntui kuivalta kuin pala
santapaperia. Sylki oli kuin liisteriä, enkä saanut sanojani
kunnolla kuuluviin. Ontot sanani kaikuivat tyhjinä ja
merkityksettöminä. "Sori kaveri", sanoin.



Hän oli saanut minut, menneisyys oli saanut minut.

