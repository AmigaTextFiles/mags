9
1*
{1MINKÄLAISTA TIETOKONEEN KÄYTÖN TULISI OLLA
{1===========================================

{1TERJE BERGSTRÖM

Tietokoneet ovat muuttuneet suuresti sitten niiden keksimisen jälkeen.
Entisajan pelkillä kytkimillä varustetuista koko huoneen täyttävistä
radioputkikoneista on päästy nykyajan graafisella käyttäjäliittymällä
varustettuihin koneisiin. Kehitystä on todellakin tapahtunut, ja
tietokoneiden käytön kynnys on huomattavasti matalammalla kuin alkuaikoina.
Kynnys ei kuitenkaan ole tarpeeksi matala, vaan joillekin tietokoneen
käyttö muistuttaa lähinnä sarjaa mystisiä rituaaleja.

Tietokoneen käytön helpottamiseksi keksittiin aikoinaan graafiset
käyttäjäliittymät. Ne havainnollistavat tiedonkulkua huomattavasti, sillä
asiat esitetään helposti omaksuttavina kuvina pelkän tekstin sijaan. Tällä
saralla Steve Jobsin johtama Apple oli edelläkävijä; olihan Macintosh
aikoinaan ainoa graafisella käyttäjäliittymällä varustettu kone. Sen voikin
sanoa käynnistäneen tietokonemaailman vallankumouksen. Myös Commodore oli
Amiga-mallistollaan aikoinaan edelläkävijä. Tarjosihan se pienellä hinnalla
tekniikkaa, josta muut konevalmistajat vielä näkivät unta, ja mikä tärkeää,
graafisen käyttäjäliittymän, joka pesi muut nopeudessa ja joka ei vaatinut
laitteistolta paljoa.

Ensimmäisistä Macintosh-koneista ja niiden käyttäjäliittymästä on päästy
pitkälle. Macintoshin läpilyönnin jälkeen Applen johtajan pallilta potkittu
Steve Jobs perusti oman firmansa ja aloitti uuden käyttöjärjestelmän
kehittelyn. Tuloksena oli NeXTStep, täysin olioihin perustuva
käyttöjärjestelmä. Tämän käyttöjärjestelmän julkaiseminen aiheutti uuden
vallankumouksen tietokonemaailmassa - jo toinen Jobsille. Olioista tuli
kuuma sana tietokonemaailmassa. Monet valmistajat, muun muassa IBM,
ilmoittivat tekevänsä oliopohjaisen käyttöjärjestelmän. IBM tuli hyvänä
kakkosena NeXTin jälkeen ja julkaisi OS/2:n version 2. Ikävä kyllä Amiga
jäi tässä, kuten myös monissa muissakin, suhteessa muista jälkeen. Olioista
saatiin uneksia vielä pitkään.

Oliot eivät ole kaikesta julkisuudestaan huolimatta tehneet tietokoneista
helppokäyttöisiä. Manuaalivuoret tietokoneen vieressä ovat hyvin tavallinen
näky keskivertotoimistossa, eivätkä ammattikäyttäjätkään osaa selvitä
useimmista virhetilanteista. Tietokoneet ovat useimmille ihmisille vieläkin
vaikeaselkoisia laitteita, joita tulee karttaa.

Ongelman juuret ovat siinä, että tietokoneet on suunniteltu käyttäen
lähtökohtana sitä, mikä olisi helppoa ja mitä on jo. Esimerkiksi
näppäimistö on täysin luonnoton, vaikkakin jo yleisesti hyväksytty, tekstin
syöttömenetelmä. Miksi ennen tekstin kirjoitusta pitää hiirellä napauttaa
paria ikonia tai kirjoittaa "wp"? Koska niin tekevät kaikki!

Tietokoneet pitäisi suunnitella _ihmisten_ tarpeiden mukaan. Laitteiden
pitäisi olla niin helppokäyttöisiä, ettei niiden käyttöön tarvittaisi
manuaaleja. Käytön siis pitäisi olla _luonnollista_. Sama luonnottomuuden
ongelma on kaikissa kodinkoneissa ja jopa kauppojen ovissa. Miksi ovissa
pitää lukeaa joko "vedä" tai "työnnä"? Eikö niiden pitäisi toimia ihmisten
ehtojen mukaan?

Luonnollisuutta on vaikeaa soveltaa tietokoneisiin. Esimerkiksi,
minkälainen olisi _luonnollinen_ ovi, jonka ihmiset osaisivat avata ilman
että tarvitsisi mitään ohjeita? Jo tuo kysymys on vaikea. Tietokoneet ovat
huomattavasti ovea monimutkaisempia laitteita, joten kysymys tulisi entistä
vaikeammaksi. Mikä olisi mahdollisimman luonnollinen tapa välittää sanoma?
Kynä? Liian hidas. Puhe voisi olla yksi varteenotettava vaihtoehto. Se ei
kuitenkaan ole kaikenkattava, sillä kielellä ei saa ilmaistua kaikkia
ajatuksiaan, elleivät tietokone ja käyttäjä osaa samaa termistöä. Yksi
nykytekniikalla toimiva tietokone ei kuitenkaan voi tunnistaa kaikkia
suomen kielen sanoja. Lisäksi puhetta käytettäessä tietosuoja on melkein
olematon, eli sitä ei voisi käyttää kriittisissä tehtävissä.

Pelkkä puheen tunnistus ja kielen ymmärtäminen eivät ole ainoita
kriteereitä niin kutsutulle luonnolliselle tietokoneelle. Luonnollisuus on
kaukana, jos joka kerta, kun tietokonetta käyttää, pitää tietokonetta
käskeä ottamaan vastaan sanelu. Keskiverto sihteeri tajuaa tämän itsekin,
ja niin pitäisi tajuta myös tietokoneen. Sen pitäisi myös tajuta, mitä
käyttäjä sanoo sille ja mitä jollekulle toiselle, jotta sanoman keskelle ei
tule asiaankuulumattomia kommentteja.

Tiedän, että kuvaamani kaltaisen tietokoneen tekeminen nykytekniikalla on
erittäin vaikea, ellei mahdoton, tehtävä. Tähän tietokonevalmistajien olisi
kuitenkin päästävä. Tietokoneet hoitavat tulevaisuudessa yhä useampia
tehtäviä, jolloin niiden monimutkaisuus lisääntyy. Jos helppokäyttöisyyteen
ei paneuduta nykyistä enemmän, tietokoneista tulee samanlaisia vain
muutaman ihmisen hallittavia kummajaisia, joita ne olivat vuosikymmeniä
takaperin.
