2
1*

{3                          Ex-päätoimittajan terveiset
{3                          ---------------------------

Niin ne vain ajat muuttuvat. Kun miettii elämää muutaman vuoden taaksepäin, oli-
vat ajat hyvinkin toisenlaisia.  Aamuisin  saattoi  nukkua  puolillepäivin,  kun
työtä ei ollut eikä siten kiirettä aamuisin mihinkään. Päivät valuivat yksi toi-
sensa jälkeen tasaiseen tahtiin, ja saattoi tehdä juuri sitä mitä halusi,  aikaa
jäi silti yllinkyllin kaikkeen muuhunkin. Kaiken saattoi tehdä huolellisesti  ja
pikkutarkasti, ajan kanssa. Jos esimerkiksi kirjoitti artikkelia Sakuun, saattoi
sen muotoilla itse  alusta  loppuun  ja  viimeisen  päälle  pikkutarkasti,  niin
hyväksi kuin suinkin mahdollista - kelloon katsomatta. Taikka jos  halusi  ottaa
rennosti, oli mahdollista esimerkiksi aloittaa parin viikon mittainen Star  Trek
-sessio, tarkoituksena vain katsoa kyseisen sarjan jaksoja nauhoilta.  Oli  mah-
dollista sananmukaisesti kuluttaa aikaansa.

Toisin on tilanne nykyään. Ensin tuli työ, osa-aikainen tosin, jonka alun  perin
piti kestää puoli vuotta. Paikasta tuli kuitenkin vakituinen, mikä on totta  kai
taivaan lahja nyky-yhteiskunnassa, jossa syrjäytyminen työelämästä  on  liiankin
helppoa. Aika nopeastihan sitä jokapäiväiseen töihinmenoon tottui, ja homma  al-
koi mennä rutiinilla. Päivittäinen työ kuitenkin verottaa osansa, varsinkin  kun
joskus joutuu antamaan kaikkensa.

Harvinainen ei ole sellainen tilanne, että juuri kun on paininut Windows 95 -on-
gelmien parissa koko päivän ja on jo suorastaan rättiväsynyt ja lähdössä kotiin,
soi kännykkä taskussa ja soittaja on hädissään oleva toimitusjohtaja,  joka  va-
littaa, kun koko firma on seis, koska verkko ei toimi. Pitäisi mennä  heti  kor-
jaamaan, kun on laskutuskin tekemättä ja tilikausi lopuillaan ja kun  tänään  on
viimeinen mahdollinen päivä tehdä sitä ja kirjanpitäjäkin on jäämässä  äitiyslo-
malle ja on ainoa joka tietää firman laskutuksen. Ja minä olen ainoa  koko  kau-
pungissa, joka tietää ja tuntee juuri kyseisen firman systeemit...

No, ei aina tällaista ole, mutta joskus taas tämän kaltaista  voi  olla  parikin
viikkoa. Matalalentoa. Joskus pitäisi olla jopa neljässä paikassa samaan aikaan.
Tällaisesta palautuminen ottaa aina aikansa, ja tilanne tasoittuu  lopulta  sel-
laiseksi, ettei arki-iltaisin jaksa tehdä mitään, ei kerta kaikkiaan riitä moti-
vaatiota. Siksi kaikki omat harrasteet ja asiat kasautuvat viikonlopuksi,  josta
näin ollen siitäkin tulee varsin kiireinen - pitää yrittää tehdä sitä  mitä  ha-
luaisi, silti heikolla menestyksellä.

Kuten edellisestä varsin selkeästi käy ilmi, on  vapaa-aikaa  suorastaan  liikaa
käytössä, vaikkei väsymys motivoikaan tekemään mitään luovaa.  Vapaa-aikakysymys
on jo kuitenkin ratkaistu kuin itsestään, eli kun perheeseen kuuluu  myös  kohta
kaksi vuotta täyttävä poika, ei ole kovin vaikeaa päätellä, mihin  se  mahdolli-
sesti ylimääräiseksi jäävä loppuaika menee, kunhan on ensin  käyty  kaupassa  ja
hoitamassa muut asiat. Ja mitä isommaksi poika kasvaa, sitä  enemmän  aikaa  hän
tulee vaatimaan. Ja tämä on vasta ensimmäinen...

Kun nyt verrataan tilannetta alkupisteeseen: tehdä asioita rauhassa alusta  lop-
puun - no way; järjestää viikon Star Trek -sessio kavereiden kanssa - ei  ikinä,
tietäisi suurinpiirtein maailmanloppua; kirjoittaa artikkeleita  Sakuun  -  joo,
kyllä olisi ideoita, olisi kiinnostustakin mutta kun ei ole aikaa eikä  motivaa-
tiota kaiken sen jälkeen, mikä on pakko tehdä.

Näin ollen myös päätoimittajuuteni on käynyt mahdottomaksi. Purkkia  saan  vielä
pyöritettyä, enkä sitä aiokaan lopettaa, koska se vaatii varsin vähän aikaa. Sa-
moin Sakunet pyörii varsin hienosti omillaan eikä vaadi jatkuvaa ylläpitoa. Kui-
tenkin jo purkin tiedostoalueet ovat siinä kunnossa, että jouduin  etsimään  ul-
koisen tahon niitä järjestämään. Jokin aika sitten aloin  etsiä  myös  seuraajaa
itselleni, seuraavaa Sakun päätoimittajaa. Etsintä ei kuitenkaan tuottanut  toi-
vottua tulosta, ja homma oli ikään kuin jumissa Janne Sirenin toimittaessa nume-
ron toisensa jälkeen puolestani.

Hiljattain sain kuulla, että tilanne ratkesi kuin itsestään,  oikolukijamme  Anu
oli lupautunut ottamaan homman vastuulleen. Mitä olen Anun kanssa  aiemmin  kes-
kustellut viesteissä, olin saanut sellaisen kuvan, että hän olisi vähintään yhtä
kiireinen kuin minä, ellei kiireisempikin - ehkä  tämän  vuoksi  en  itse  ollut
asiaa Anulta edes kehdannut kysyä, vaikka asia mielessäni joskus pyörikin.  Hyvä
kuitenkin näin, että seuraaja löytyi ja että Sakulla on kunnon päätoimittaja.

Näin ollen en voi muuta kuin toivottaa menestystä uudelle päätoimittajalle. Itse
olen jo lupautunut auttamaan teknisissä yksityiskohdissa yms. asioissa, jos  on-
gelmia syntyy vaikkapa nyt alussa (kuten myös tämä  väliaikainen  päätoimittaja,
joten Anu ei ole yksin, toim. huom.).  Artikkeli-ideoita  olisi  vaikka  kuinka,
mutta suorastaan harmittaa, että niiden toteutuminen vie liikaa aikaa. On  monta
muutakin asiaa ja projektia, joita olen kehitellyt ja jotka ovat olleet  kuukau-
sia, jotkut jopa vuosiakin kesken samasta syystä.

Ehkä joku lukijoistamme tietää samoista asioista ja olisi  valmis  kirjoittamaan
juttuja. Tällöin voisin osallistua artikkelin tekoon taustavoimana, mikäli  jon-
kinlainen yhteys saadaan esimerkiksi Sakunetin tai Internetin kautta. Sakussa ei
ole esimerkiksi ollut artikkelia kirjoittavan CD-aseman  liittämisestä  Amigaan.
CD-R-asemat yleistyvät hurjaa vauhtia, ja Amigalle  löytyy  ainakin  kolme  CD:n
luontiohjelmaa.  Niin  SCSI-  kuin  IDE-liitäntäisetkin  asemat  on  mahdollista
liittää Amigaan. Levyjen teko onnistuu Amigalla vähintään yhtä hyvin kuin  muil-
lakin koneilla.

Itse hankin jokin aika sitten ulkoisen 4x-nopeudella  kirjoittavan  SCSI-aseman.
Laite on ollutkin varsin aktiivisessa käytössä, ja levyjen poltosta on runsaasti
kokemusta. Pitkälti toistasataa levyä on tullut tehtyä Amigalla, niin äänilevyjä
kuin CD-ROM-levyjäkin. Kirjoittava asema ei ole koskaan ollutkaan PC:ssä kiinni.
Äänilevyjen tekoa ajatellen hankin kunnollisen äänikortinkin eli Delfina  DSP:n.
Aikomuksena on mm. siirtää vanhat vinyylilevyt ja C-kasetit CD-muotoon. Seuraava
ongelma on kasvava CD-paisumus, jota pitäisi yrittää hillitä rakentamalla megai-
so CD-hyllykkö.

Joka tapauksessa, edellä olisi yksi hyvä artikkelinaihe,  josta  haluaisin  kir-
joittaa, mutta aika ei anna  periksi.  Ehkäpä  jotakuta  kiinnostaisi  kehitellä
tämän tyyppistä juttua, ja voisin osallistua. CD-levyjen valmistus itse on  var-
sinkin alussa sen verran mutkikas asia, että jotkut yksityiskohdat joutuu  viime
kädessä kokeilemaan jokaisen kokeilun maksaessa kympin  verran  epäonnistuneiden
levyjen kasan kasvaessa. Frisbeenä "toast"-levyjä voi käyttää, lentävätkin  muu-
ten yllättävän pitkälle!

Muitakin laiteläheisiä artikkeli-ideoita  on  pyörinyt  mielessäni.  Esimerkiksi
näin kesällä ukkosten aikaan olisi jokaisen hyötykäytössä olevan Amigan  virran-
syötöstä oltava huolehtimassa UPS (Uninterruptible Power Source). Tämä pikkuinen
laite pitää huolen siitä, ettei virta lopu koneesta silloin kun se loppuu pisto-
rasiasta. Yllättävän harva käyttäjä  tietää  kyseisen  keksinnön  olemassaolosta
lainkaan, ja mitä artikkeliin tulee, niin kirjoittamista olisi pitkän jutun ver-
ran, kun selvitetään perinpohjin erityyppiset UPSit ja niiden hyvät sekä  huonot
puolet ja se, minkä tehoinen  UPS  pitäisi  hankkia.  Tietoa  löytyisi  tähänkin
asiaan täältä, mikäli juttu saataisiin alulle.

Laitteisiin liittymättömistä artikkeli-ideoista mainittakoon  idea  MP3-juttuun.
MPEG Layer3 on kompressoitua audiota (yleensä musiikkia)  ja  mahdollistaa  jopa
kymmenien CD-levyllisten musiikin ahtamisesta omalle kiintolevylle taikka CD-le-
vylle, mikäli käytettävissä on kirjoittava CD-asema. PC:llä MP3:t ovat jo  koko-
naan oma maailmansa kaikkine alakulttuurin muotoineen, mutta  ei  Amigakaan  ole
tässä suhteessa ajastaan jäljessä. Amigalle on olemassa MP3-kappaleiden soittoon
ja pakkaamiseen tarkoitettuja ohjelmia, joten joku asiaa harrastava  voisi  kir-
joittaa aiheesta kunnollisen artikkelin,  jossa  kerrottaisiin  mitä  tarvitaan,
jotta Amiga voidaan muuttaa megasuureksi CD-jukeboxiksi.

Heitän nyt pallon niille, joilla on vielä aikaa ja toivon, että  ideoideni  poh-
jalta syntyisi artikkeleita. Lopuksi totean vielä niille, joilla tilanne on  ar-
tikkelin alussa kuvaamani kaltainen, että nauttikaa nyt siitä että aikaa  on  ja
käyttäkää sitä järkevästi. Toteuttakaa asioita,  tehkää  sitä  mitä  haluaisitte
tehdä, sillä myöhemmin, kun mittarissa alkaa olla 25-30 vuotta,  perhettä  alkaa
tulla ja töissä on kenties kiirettä, tulette samaan tilanteeseen kuin minä  nyt:
on aika säännöstellä ajan käyttöä ja luovuttaa tietyt asiat muiden  hoidettavak-
si.

Lämpöistä kesää kaikille!

Esa Heikkinen
