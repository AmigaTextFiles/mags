<!DOCTYPE HTML PUBLIC "-//W3C//DTD HTML 4.0 Transitional//EN">
<HTML>
<HEAD><TITLE>Wasted Dreams</TITLE></HEAD>
<BODY>

 <HR>
 <B>Wasted Dreams</B><BR>
 <I>Janne Sirén</I>
 <HR>

 <P>
Digital Dreams Entertainmentin Wasted Dreams on yksi vuoden odotetuimmista
peliuutuuksista Amigalle. Wasted Dreams ei ole yhtä hohdokas uutuus kuin
horisontissa kiiluvat 3D-käännökset, mutta sen kehityshistoria on tehnyt
siitä mielenkiintoisen: pelin nimi on vaihdellut, julkaisija on vaihdellut,
jopa rompputehdasta jouduttiin vaihtamaan. Oli jokseenkin helpottavaa ja
uskoa palauttavaa viimeinkin nähdä pelin tipahtavan postiluukusta.
 </P>

 <P><H3>Alkuintro, ääh</H3></P>

 <P>
Entisen julkaisijan, Vulcan Softwaren vaikutus näkyy romppukotelossa
toimitettavan pelin ulkoasussa. Takakantta koristavat turhankin pitkät
ominaisuusluettelot ja kuudentoista tuetun kielen luettelo, mukana suomi.
Sisällöstä ei kerrota paljonkaan. Ja aivan kuten Vulcanin rompputuotokset,
peli alkaa pitkähköllä renderoidulla alkuintrolla, jota ryydittää
ei-niin-ammattimainen miesääni.
 </P>

 <P ALIGN=CENTER><IMG SRC="kuvat/wasted_1.jpg" WIDTH=320 HEIGHT=256></P>

 <P>
Intro on ihan kiva, mutta kuten Vulcanin peleissä niin usein, hieman
amatöörimainen laatu tahrii julkisivua. Tulee mieleen Final Odyssey, jossa
pätevä ja kaunis toimintaseikkailu oli turhaan töhritty suttuisilla
intronpätkillä. Wasted Dreams ei onneksi vajoa yhtä alas, sillä renderöinti
on tasoltaan ihan ookoo, paikoin jopa loistavaa, mutta välillä pistää
miettimään, pystyisivätkö Amigan pienet pelifirmat sittenkin parempaan
kokonaisuuteen, jos eivät väkisin yrittäisi änkeä mukaan videota, jonka
tasokas tuottaminen vaatii paljon resursseja.
 </P>

 <P>
Välianimaatioiden puolustuksena todettakoon kuitenkin, että Wasted Dreams
kertoo seikkailun edetessä tarinaa, jota intron palaset kyllä tukevat.
Kehyskertomuksena on tulevaisuuden rappiolle ajautunut Maa, josta
tutkimusryhmä lähtee etsimään uutta, turvallisempaa asuinpaikkaa. Parin
vuoden päästä he löytävät planeetan, jonne tutkimusryhmä asettuu asumaan.
Pelaajan lähtiessä viemään ilosanomaa takaisin Maahan alus ammutaan nousun
jälkeen alas ja peli alkaa viidakosta.
 </P>

 <P><H3>Oletko koskaan...</H3></P>

 <P>
...tuntenut itseäsi vähän hölmöksi, kun seisoskelet kädet taskussa keskellä
viidakkoa, romuttuneen avaruusaluksen ja kuolleen toverisi vieressä? Tai
ehkäpä olette molemmat elossa, mikäli nimittäin pelaatte yhteispeliä ja
valitsitte kaksinpelin. Ohitettuani tunteen, että olen ollut tässä
tilanteessa joskus aikaisemminkin, katselen hieman ympärilleni.
 </P>

 <P>
Wasted Dreams on yläviistosta kuvattu, perinteinen toimintaseikkailu.
Ruudun alareunaa peittävät kannetuista tavaroista ja kulloinkin aktiivisena
olevasta toimintaikonista kertovat laatikot. Peliä ohjataan ilotikulla,
joypadilla tai näppäimistöltä. Jäin kaipaamaan erityistukea CD32-ohjaimeni
lisänapeille, sillä repussa olevia tavaroita on vaikea käsitellä, kun
toisella kädellä täytyy näppäimistöltä hamuta Amiga-nappia, mikä tosin ajan
myötä jäi sopivasti vasemman käden pikkurillin tehtäväksi.
 </P>

 <P ALIGN=CENTER><IMG SRC="kuvat/wasted_2.gif" WIDTH=320 HEIGHT=200></P>

 <P>
Viidakossa seisoskelevaa hahmoa voi ohjailla ja tilanteen mukaan hänet voi
käskeä katselemaan tarkemmin, poimimaan, antamaan, käyttämään tai puhumaan.
Hyvin peruskamaa, mutta näillä eväillä on ennenkin pärjätty pitkälle. Heti
alusta alkaen jää hyvin vahva vaikutelma siitä, että tässä on kyse paljon
muustakin kuin Rambo kakkosen uudelleenlämmittelystä.
 </P>

 <P><H3>Hei, kuka puhuu nyt</H3></P>

 <P>
Ympäristön tarkempi tarkastelu paljastaa hyvinkin seikkailullisia
elementtejä, kun alan tutkia toverini ruumista ja avaruusaluksesta löytyviä
tavaroita tarkemmin. Kaikki tekstit (yhteensä ohjeen mukaan yli 60
minuuttia) on puhuttu englanniksi, ja suomennoskin, joka siis koskee vain
ruudulla näkyviä tekstejä ja online-ohjetiedostoa, näyttää olevan viime
vuosien Amiga-pelien yleistä käännöstasoa huolellisemmin tehty.
 </P>

 <P>
Hahmot on varsin sulavasti animoitu, ja kävelemisen lisäksi myös
esimerkiksi uiminen onnistuu. Taistelutilanteet sujuvat ainakin alkuun
vähän kömpelösti, sillä mistään Airborne Ranger -tasoisesta tähtäyksestä ei
ole tietoakaan pelihahmon hutkiessa vähän minne sattuu. Pelattavuus tuntuu
kyllä muuten olevan kohdallaan, mutta Rambosta olisi tässä mielessä voinut
ottaa vähän oppia. Muutenkin liikkumista häiritsee lievästi tökkivä
kontrolli.
 </P>

 <P>
Peli etenee tuttuun tyyliin kiertelemällä paikasta toiseen, tutkimalla
johtolankoja ja miettimällä, miten löydetyt esineet kenties voisivat auttaa
niiden ratkomisessa. Samalla alkaa selvitä, kuka on aluksen alasampumisen
takana ja juoni valkenee hiljalleen. Wasted Dreams on varsin puoleensa
vetävä peli, joka näyttää ja kuulostaa hyvältä. Itselleni tosin pelin
toiminnallinen puoli kompuroi vähän turhan paljon taistelukontrollien
tökkiessä, mikä taas näkyi kuolintilastoissani.
 </P>

 <P><H3>Teknisesti vaatimaton</H3></P>

 <P>
Pelin käyntiin potkaiseminen osoittautui yllättävän haastavaksi, mutta
syyllinen taitaa löytyä CD-ROM-asemani suunnalta. Amiga Q-Drive on
kenkkuillut aikaisemminkin pelien kanssa, mutta tällä kertaa ongelma oli
harvinaisen räikeä: pelin käynnistäminen ei tehnyt muuta kuin väläytti
romppuaseman valoa. Onneksi 413-megaisen pelin siirtäminen
kokonaisuudessaan kiintolevylle auttoi.
 </P>

 <P>
Tavallisesti Wasted Dreams ei vaadi lainkaan kiintolevylle asentamista, ja
muutenkin laitteistovaatimukset ovat vaatimattomat. Peli toimii millä
tahansa Amigalla, jossa on 2 Mt Chip-muistia ja 1 Mt Fast-muistia sekä
kaksinopeusromputin. Romppuasemankin nopeusvaatimusta voisi kuvitella
kiertävänsä siirtämällä pelin kiintolevylle, jos tilaa vain riittää. Peli
ei moniaja.
 </P>

 <P>
Wasted Dreams lupailee kyllä hyödyntävänsä tarvittaessa AGA-piirisarjaa,
lisämuistia ja nopeampia oheislaitteita. Teknisesti peli näyttää kuitenkin
varsin perinteiseltä, mikä ei välttämättä ole huono asia, sillä genrekin on
klassinen. Amiga on aina ollut vahvoilla ylhäältä kuvatuissa eri suuntiin
vierivissä 2D-peleissä, ja onkin piristävää nähdä tätä vahvuutta taas
kerran hyödynnettävän. 3D ei ole tehnyt klassikoista sen vähempää
klassisia.
 </P>

 <P>
Onko Wasted Dreams sitten klassikkoainesta? Ei ihan. Suosittelenkin
hakemaan julkaisijan kotisivuilta pelattavan demon. Jos pelattavuus tuntuu
sopivalta, ja pelityyppi kiinnostaa, Wasted Dreams tarjoaa pelinautintoa
pitkäksi toviksi.
 </P>

 <BR>

 <TABLE>
  <TR><TD COLSPAN=2 ALIGN=CENTER><B>Wasted Dreams</B>
  <TR><TD>Testattu:<TD>Amiga 1200, OS 3.1, 68030/50 MHz, 6 Mt, 4x CD-ROM
  <TR><TD>Vaatimukset:<TD>2 Mt Chip, 1 Mt Fast, 68000, 2x CD-ROM (hyödyntää: AGA, lisämuisti, nopeampi suoritin ja romppuasema)
  <TR><TD>Julkaisija:<TD>Digital Dreams Entertainment, <A HREF="http://www.dd-ent.com">http://www.dd-ent.com</A>
  <TR><TD>Edustaja:<TD>Gentle Eye Ky, puh. (03) 363 0048<BR><A HREF="http://www.ge.vip.fi">http://www.ge.vip.fi</A>, <A HREF="mailto:ge@vip.fi">ge@vip.fi</A>
  <TR><TD>Pelityyppi:<TD>Toimintaseikkailu
  <TR><TD>Pelaajia:<TD>1-2
  <TR><TD>Kieli:<TD>Englanti (ohjevihko, tekstit ja puhe), tekstit ja online-ohjeet myös suomeksi, ruotsiksi ja 13 muulla kielellä
  <TR><TD>Grafiikka:<TD>86%
  <TR><TD>Äänet:<TD>88%
  <TR><TD>Pelattavuus:<TD>86%
  <TR><TD>Yleisarvosana:<TD>87%
 </TABLE>

 <P>
Testikappaleen Suomen Amiga-käyttäjät ry:lle toimitti Digital Dreams
Entertainment. Kiitos! Tämä testikappale, kuten muutkin, lahjoitettiin
kilpailupalkintoina Saku 99 -tapahtumassa syyskuussa.
 </P>

</BODY>
</HTML>
