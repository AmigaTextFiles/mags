<!DOCTYPE HTML PUBLIC "-//W3C//DTD HTML 4.0 Transitional//EN">
<HTML>
<HEAD><TITLE>Suomen Amiga-käyttäjät ry:n lukijakysely 1999</TITLE></HEAD>
<BODY>

 <HR>
 <B>Suomen Amiga-käyttäjät ry:n lukijakysely 1999</B><BR>
 <I>Janne Sirén</I>
 <HR>

 <P>
Kolmen välivuoden jälkeen Suomen Amiga-käyttäjät ry:n kolmas lukijakysely
järjestettiin kesällä. Kysely julkaistiin yhdistyksen kotisivuilla 1.
kesäkuuta ja pian sen jälkeen Sakunetissä. Kysely julkaistiin perinteiseen
tapaan myös heinäkuun alussa ilmestyneessä Saku-lehdessä. Vastauksia
kerättiin elokuun 31. päivään asti. Kysely laajeni ensimmäistä kertaa
voimalla Saku-lehden ulkopuolelle, sillä Saku-median kasvaessa muiden
yhteyskanavien merkitys on entistä suurempi.
 </P>

 <P><H3>Ennätysmäärä vastaajia</H3></P>

 <P>
Kyselyyn tuli kaikkiaan 297 vastausta. Vastausten kertymistä oli todella
mielenkiintoista seurata. Ensimmäisen päivän aikana kotisivuilla olleen
vastauslomakkeen kävi täyttämässä 37 henkilöä. Vuoden 1994 lukijakyselyn
kahden kuukauden aikana kerätty 77 vastausta ohitettiin määrässä jo alle
puolentoista vuorokauden jälkeen, ja sata vastausta oli kasassa ennen kuin
kaksi vuorokautta tuli täyteen.
 </P>

 <P>
Tahti hieman hiljeni parin ensimmäisen päivän jälkeen, mutta vuoden 1995
lukijakyselyn neljän kuukauden aikana kerätty 142 vastausta ohitettiin
tällä kertaa sentään alle kuudessa vuorokaudessa. Tästä sopii tietysti
kiittää mahdollisesti entistä laajemman lukijakunnan lisäksi Internetin
kasvamista ja kehittymistä helpommaksi yhteysmediaksi.
 </P>

 <P>
Vuosina 1994 ja 1995 suuri osa vastauksista tuli vielä postitse kirjeissä
(jatkuva kirjeiden virta ei ole unohtunut vieläkään), vaikka
Internet-sähköposti ja purkkiyhteys oli tarjolla. Vain arvata saattaa,
kuinka moni jätti silloin vastaamatta sen vaivalloisuuden vuoksi. Vuonna
1995, Sakun #14 pääkirjoituksessa Janne Sirén arvioi kyselypalautteen ja
purkkistatistiikan valossa Sakulla olleen tuolloin toistatuhatta lukijaa.
 </P>

 <P>
Vuosina 1996, 1997 ja 1998 ei järjestetty lukijakyselyitä, mutta jotain
osviittaa antavat järjestetyt tapahtumat. Viime vuoden pikkujoulujen
vierailijakyselyn 23 vastausta ja Saku 97:n 61 vastausta eivät
osanottajajoukon suppeuden vuoksi kerro oikein mitään, mutta Saku 98:n
kyselyyn vastanneiden määrä, 210, asetti tavoitteita.
 </P>

 <P><H3>Sähköviestinnän riemuvoitto</H3></P>

 <P>
Pienet vierailijakyselyt jätettiin nuolemaan pölyä parissa päivässä. Saku
98:n vierailijakysely oli työläämpi peitottava, ja sen vastausten määrä
ohitettiinkin vasta täpärästi ennen kesäkuun loppua. Lukijakyselyn
julkaiseminen Saku-lehdessä heinäkuun alussa antoi pientä lisäpotkua, ja
vastauksia tihkui aina elokuun lopulle saakka. Lopulta myös Saku 99:n
ennätysvilkkaan vierailijakyselyn myöhemmin syyskuussa saavuttamat lukemat
jäivät toiseksi: se kun sai "vain" 227 vastausta.
 </P>

 <P>
Mielenkiintoista oli havainnoida myös vastaustapoja: Tällä kertaa kukaan ei
käyttänyt mahdollisuutta vastata kyselyyn kirjeitse. Suurin osa
vastauksista jätettiin kotisivujen palautekaavakkeella, mikä mahdollisti
vastausten käsittelyn osin koneellisesti. Lisäksi pieni osa, 7, vastasi
sähköpostitse. Muutama vastaus saapui sähköpostitse kaverin välittämänä,
joten vaikka kaikilla vastanneilla ei ollut omaa nettiyhteyttä, tuntui
sellaisen omaava tuttu löytyvän.
 </P>

 <P ALIGN=CENTER>
<IMG SRC="kuvat/lukijakysely_1.gif" WIDTH=400 HEIGHT=119 ALT="Lukijakysely">
 </P>

 <P>
Artikkelissa esitetyt luvut ovat yhden desimaalin tarkkuuteen pyöristettyjä
prosenttiarvoja vastausvaihtoehdon valinneiden määrästä, suhteutettuna
kohdissa 1 - 10 kaikkien vastanneiden määrään ja kohdissa 11 - 15 vain
Amigan omistaviin (kysymyskohtaisia eroja tarkennetaan tekstissä). Tarkkuus
on valittu erottamaan pienet arvoerot toisistaan ja nollasta. Tuloksia
verrataan muutamaan otteeseen Saku 99 -vierailijakyselyyn (jonka tarkat
tulokset löytyvät toisaalta tästä lehdestä) sekä edelliseen lukijakyselyyn
vuodelta 1995 (ks. Saku #14).
 </P>

 <P>
Muistakaa, etteivät tällaiset satunnaisotantaan perustumattomat kyselyt ole
tilastotieteellisesti päteviä ja että epätäydellisesti täytetyt lomakkeet,
mahdolliset inhimilliset virheet ja muut poikkeustapaukset voivat vaikuttaa
tuloksiin. Parhaimmillaankin tämän kyselyn tulokset kuvastavat vain siihen
vastanneiden, eivät Suomen koko Amiga-kentän tilaa. Tosin, ei se tee
tuloksista yhtään sen vähempää puhuttelevia...
 </P>

 <P><H3>1. Sukupuolesi?</H3></P>

 <P ALIGN=CENTER>
<IMG SRC="kuvat/lukijakysely_2.gif" WIDTH=400 HEIGHT=119 ALT="Lukijakysely">
 </P>

 <P>
Sukupuolijakauma ei ikävä kyllä ollut yllätys: lähes kaikki vastanneet
olivat miehiä. Vaikka tietokoneet ovat alkaneet kiinnittää myös naisten
huomiota, ei Amigan kaltainen erikoisuus heille oikein ole avautunut -
ainakaan siinä määrin, että kyselyymme olisivat eksyneet sankoin joukoin
vastailemaan. Pari selvällä miehen nimellä vastannutta tosin oli ilmeisesti
epähuomiossa valinnut sukupuolekseen naisen; heidät laskettiin miehiksi.
 </P>

 <P>
Vastanneista naisia oli tasan kolme, joka oli täsmälleen yhtä monta kuin
vuoden 1995 lukijakyselyssä. Tuolloin tosin miehiä oli prosentuaalisesti
vain 97,8%, joten naisten suhteellinen osuus on hieman pienentynyt.
Käytännössä yhdistyksen tapahtumat ovat kuitenkin vetäneet huomattavasti
tätä enemmän tyttöjä, joskin he ovat usein olleet jonkun miespuolisen
seuralaisina.
 </P>

 <P>
Tässäpä miettimistä yhdistyksen uudelle hallitukselle, jossa on muuten
ensimmäistä kertaa kaksi naispuolista varajäsentä: miten saada myös tytöt
kiinnostumaan toiminnastamme?
 </P>

 <P><H3>2. Ikäsi?</H3></P>

 <P ALIGN=CENTER>
<IMG SRC="kuvat/lukijakysely_3.gif" WIDTH=400 HEIGHT=239 ALT="Lukijakysely">
 </P>

 <P>
Vastanneiden keski-ikä piikittää 20 ikävuoden paremmalla puolella, mutta
myös hieman nuorempia ja aikuisemmallekin iälle ehtineitä henkilöitä
vastasi kyselyymme. Vertailtaessa tuloksia vuoden 1995 lukijakyselyyn,
jossa ikähaarukka 16-20 oli selvästi suosituin, huomataan Amiga-kansan
varttuneen - osa nyt vastanneista lienee vastannut myös neljä vuotta
sitten, ja tietenkin tuolloin neljä vuotta nykyistä nuorempana. Alle
kymmenvuotiaita vastaajia puolestaan oli vuonna 1995 yksi, nyt ei yhtään.
 </P>

 <P><H3>3. Oletko Suomen Amiga-käyttäjät ry:n jäsen (1999)?</H3></P>

 <P ALIGN=CENTER>
<IMG SRC="kuvat/lukijakysely_4.gif" WIDTH=400 HEIGHT=119 ALT="Lukijakysely">
 </P>

 <P>
Vuonna 1995 kyselyyn vastanneista 24,4% oli yhdistyksen jäseniä, Saku 99
-vierailijakyselyyn vastanneista puolestaan 26%. Tämä lukijakysely
mobilisoi siis suhteessa aikaisempaa suuremman määrän jäseniä vastaamaan.
Kaikkiaan 83 ilmoitti olevansa yhdistyksen jäsen, joten reilusta sadasta
jäsenestämme vain noin neljännes jätti vastaamatta. 39 vastaajaa kertoi
olleensa jäsen joskus aikaisemmin.
 </P>

 <P><H3>4. Aiotko uusia jäsenyytesi/liittyä jäseneksi?</H3></P>

 <P ALIGN=CENTER>
<IMG SRC="kuvat/lukijakysely_5.gif" WIDTH=400 HEIGHT=119 ALT="Lukijakysely">
 </P>

 <P>
Tähän kysymykseen on kaikissa yhdistyksen kyselyissä vastailtu melko
rohkaisevasti, joskin on ilmeistä, että kaikki myönteisesti rastittaneet
eivät suinkaan aina ole liittyneet. Vuonna 1995 Kyllä-vastanneiden
prosentti oli 60,1%, joten suhteessa pientä laskua on tapahtunut, mutta
toisaalta vastanneiden määrä lupailee silti enemmän uusia jäseniä kuin
neljä vuotta sitten.
 </P>

 <P><H3>5. Miksi liityt/et liity jäseneksi?</H3></P>

 <P ALIGN=CENTER>
<IMG SRC="kuvat/lukijakysely_6.gif" WIDTH=500 HEIGHT=230 ALT="Lukijakysely">
 </P>

 <P>
Vain noin 67% vastanneista vastasi tähän kirjalliseen kysymykseen. Heidän
vastauksensa voitiin karkeasti jakaa kaaviossa näkyviin ryhmiin. Prosentit
ovat suhteessa kysymykseen vastanneiden määrään. Ylivoimaisesti suosituin
vastaus liittyi Amigan, Sakun, Suomen Amiga-yhteisön, yhdistyksen tms.
tukemiseen, joten Amiga-käyttäjät ovat selvästi ymmärtäneet yhteen hiileen
puhaltamisen tarpeen. Ilman tätä tukea kun esimerkiksi Saku-tapahtumat
olisivat jääneet järjestämättä. Muita liittymisen syitä olivat mm. yhteydet
Amiga-harrastajiin ja -tietoon.
 </P>

 <P>
Kielteisesti vastanneista suuri osa joko ei ollut kiinnostunut, ei ehdi tai
ei kokenut rahatilanteensa sallivan liittymistä. Odotetusti useat
viittasivat myös konkreettisten, henkilökohtaisten jäsenetujen puutteeseen,
mikä tietysti on sekin ymmärrettävä näkökanta. Muutamat arvioivat myös,
että yksi jäsen perhettä kohden riittää. Noin 9% kysymykseen vastanneista
oli epävarma tai epätietoinen liittymisestään.
 </P>

 <P>
Seuraavassa muutamia esimerkkikommentteja:
 </P>

 <UL>
  <LI>"Aion kannattaa toimintaa, sillä jäsenmaksu ei ole paljon ja yhdistyksen järjestämät tapahtumat vaativat kuitenkin rahaa. Haluan osaltani auttaa suomalaista Amiga-yhteisöä".
  <LI>"Tällä hetkellä asun noin 10 000 km päässä Suomesta."
  <LI>"Jäsenyys ei mielestäni tuo tullessaan tarpeeksi etuja. Jos tilanne muuttuu vaikkapa niin, että yhdistyksenne alkaa tarjoamaan jäsenilleen erilaisia jäsenetuja, kuten vaikkapa alennusta jostain peleistä/hyötyohjelmista, voisin harkita liittymistä."
  <LI>"Saku on hieno homma, pakko liittyä."
  <LI>"Miksi liittyisin? En saa mitään muuta kuin hyvän mielen."
  <LI>"Koen aiheelliseksi tukea Amiga-toimintaa Suomessa."
  <LI>"Koko tietotekniikkaharrastukseni alkoi Amigan/Commodoren tiimoilta. Ajan kuluessa ympäristön mukana siirryin PC-ympäristöihin, kunnes vastikään sain käsiini vanhat Amigani, ja huomasin yhä olevani kiinnostunut niistä - tästä luonnollinen jatko olisi jäsenyys Sakussa."
  <LI>"Eroamiselle ei ole järkevää syytä."
  <LI>"Ehkä sillä jäsenmaksulla tekee muutakin, esim. sijoittaa koneeseen."
  <LI>"Amiga on paras kone ja siksi on hienoa kuulua yhdistykseen, joka kannattaa tätä pientä, mutta pippurista konetta."
  <LI>"Amiga vaatii vahvan järjestäytyneen harrastajayhdistyksen selvitäkseen Suomessa, ja sen parempi mitä enemmän jäseniä. Jäsenyys on minulle kunnia-asia."
 </UL>

 <P><H3>6. Yhdistyksen tapahtumat ja tempaukset, joissa olet vieraillut?</H3></P>

 <P ALIGN=CENTER>
<IMG SRC="kuvat/lukijakysely_7.gif" WIDTH=400 HEIGHT=234 ALT="Lukijakysely">
 </P>

 <P>
Kysely järjestettiin ennen Saku 99 -tapahtumaa, joten Saku 98 oli
odotetusti suosituin käyntikohde ja Saku 97 seurasi kannoilla. Yllättäen 49
vastanneista oli käynyt Saku 97:ssa, mutta vain 100 Saku 98:ssa, mikä on
merkille pantavaa suhteessa kävijäarvioihin ja vierailijakyselyihin; näiden
lukujen valossa selvästi suurempi osa Saku 97:n kävijöistä vastasi kyselyyn
kuin Saku 98:n kävijöistä.
 </P>

 <P>
Eräs vastaaja ihmetteli Assembly '94:n mainitsemista vastausvaihtoehdoissa
ja kommentoi, ettei se ollut Suomen Amiga-käyttäjät ry:n tapahtuma. Ei
ollutkaan, Assembly '94 -kokoontumisella viitattiin vain ja ainoastaan
ensimmäiseen Saku-kokoontumiseen mainituilla demopartyilla. Tuohon
historialliseen kokoontumiseen osallistuneista vastasi kyselyyn muuten 27,
tosin osa saattoi ymmärtää väärin ja vastata siksi että oli ylipäätänsä ko.
demopartyilla.
 </P>

 <P><H3>7. Aiotko osallistua yhdistyksen tuleviin tapahtumiin?</H3></P>

 <P ALIGN=CENTER>
<IMG SRC="kuvat/lukijakysely_8.gif" WIDTH=400 HEIGHT=119 ALT="Lukijakysely">
 </P>

 <P>
Vuoden 1999 vuosikokoukseen kertoi tulevansa 21 henkilöä, mutta paikalla
oli vain kymmenen. Saku 99:ssä kävi varmasti useampi kohdan rastittaneista
ja mahdollinen Saku 2000 oli kyselyssä lähes yhtä suosittu. Itse asiassa
oli useita, jotka valitsivat vain Saku 2000 -tapahtuman - ehkäpä tiedossa
ollut Saku 99:n päivämäärä sopi kalenteriin huonosti. Kokoukset
kiinnostavat siis edelleen vähänlaisesti, kun taas Saku-tapahtumat vetävät
väkeä puoleensa.
 </P>

 <P><H3>8. Missä muodossa luet Saku-lehteä?</H3></P>

 <P ALIGN=CENTER>
<IMG SRC="kuvat/lukijakysely_9.gif" WIDTH=400 HEIGHT=159 ALT="Lukijakysely">
 </P>

 <P>
Perinteinen levykelehti sinnitteli edelleen suosituimmaksi, vaikka Saku
99:n vierailijat pitivätkin jo web-versiosta hitusen enemmän. AmigaGuide on
jäänyt selvästi paitsioon, mutta sitäkin ilmoitti lukevansa vielä 52
vastaajaa. Vastanneista kymmenen ei lukenut Saku-lehteä lainkaan, vaan he
vain törmäsivät kyselyyn kotisivullamme vieraillessaan.
 </P>

 <P><H3>9. Kuinka monta Amiga-tietokonetta omistat?</H3></P>

 <P ALIGN=CENTER>
<IMG SRC="kuvat/lukijakysely_10.gif" WIDTH=400 HEIGHT=199 ALT="Lukijakysely">
 </P>

 <P>
Vain 12 vastanneista ei omistanut Amigaa lainkaan, mikä on vähemmän kuin
Saku 99 -vierailijakyselyssä. Voidaankin arvioida lukijakyselyn
kiinnostavan puhtaammin amigisteja, kun taas tapahtumissa tuntuu käyvän
enemmän muutakin väkeä. Yhden tai kahden Amigan omistajat muodostivat
melkein yhtä suuren osuuden vastanneista, eikä kolmaskaan Amiga ollut
harvinaisuus. Yksi vastanneista ilmoitti omistavansa kuusi Amigaa.
 </P>

 <P><H3>10. Omistatko virallisen Amiga Forever -emulaattorin?</H3></P>

 <P ALIGN=CENTER>
<IMG SRC="kuvat/lukijakysely_11.gif" WIDTH=400 HEIGHT=119 ALT="Lukijakysely">
 </P>

 <P>
Amiga Forever -emulaattorin, joka on siis virallinen Amigan lisenssillä
valmistettu Amiga-emulaattoripaketti mm. PC:lle ja Macintoshille, kertoi
omistavansa 7 vastaajaa.
 </P>

 <P><H3>11. Mikä emolevy "parhaassa" Amigassasi on?</H3></P>

 <P ALIGN=CENTER>
<IMG SRC="kuvat/lukijakysely_12.gif" WIDTH=400 HEIGHT=338 ALT="Lukijakysely">
 </P>

 <P>
Amiga 1200 ja 4000 johtivat selvästi tilastoja niin lukijakyselyssä kuin
Saku 99 -vierailijakyselyssäkin. Vuonna 1995 tilanne oli vielä siinä määrin
erilainen, että vaikka A1200 olikin jo suosituin kone vastanneiden
keskuudessa, oli A500 vielä lähes yhtä suosittu ja Amiga 4000 oli vain
reilulla neljällä prosentilla.
 </P>

 <P>
Tosin kysymyksenasettelu sulki tällä kertaa pois kakkos- ja kolmoskoneet,
joten A500:kin löytynee vielä monelta pöydältä ja Amiga tonnisiakin
tiedetään jäsenkunnalla olevan, vaikkei kukaan sellaista parhaaksi
Amigakseen ilmoittanutkaan. Ainokaisen rastin Muu emolevy -kohtaan
laittanut kyseli, että minkä UAE-emulaattorista valitsee...
 </P>

 <P><H3>12. Mikä tai mitkä ovat "parhaan" Amigasi prosessorit?</H3></P>

 <P ALIGN=CENTER>
<IMG SRC="kuvat/lukijakysely_13.gif" WIDTH=400 HEIGHT=199 ALT="Lukijakysely">
 </P>

 <P>
Motorolan 68k-perheen lippulaivaksi jäänyt 68060 oli suosituin prosessori
lukijakyselyyn vastanneiden keskuudessa, joskin pienemmät suorittimet kyllä
ohittavat sen yhteismäärällään. Saku 99 -vierailijakyselyssä 68060 tuli
vasta kolmanneksi 68030:n ja PowerPC 603e:n jälkeen, mutta siellä erilainen
laskentaperiaate jätti huomiotta PowerPC-korttien kakkossuorittimen.
Yhteensä PowerPC-suoritin oli 72 vastanneella.
 </P>

 <P><H3>13. Varusteet, jotka ovat yhdessä tai useammassa Amigassasi?</H3></P>

 <P ALIGN=CENTER>
<IMG SRC="kuvat/lukijakysely_14.gif" WIDTH=400 HEIGHT=385 ALT="Lukijakysely">
 </P>

 <P>
Yleisimmät varusteet olivat odotetusti kiintolevy, CD-ROM-asema ja modeemi;
myös tornikotelot ja tulostimet olivat suosittuja. Ensimmäistä kertaa tämän
vuoden kyselyissä udeltu ISDN löytyi vain 1,8% lukijakyselyyn vastanneista,
eikä se Saku 99:n vierailijakyselyyn vastanneistakaan ollut kuin kolmella
prosentilla - lukijakyselyssä digitaalikamerakin oli ISDN-liittymää
yleisempi.
 </P>

 <P><H3>14. Käytätkö Amigaasi aktiivisesti?</H3></P>

 <P ALIGN=CENTER>
<IMG SRC="kuvat/lukijakysely_15.gif" WIDTH=400 HEIGHT=119 ALT="Lukijakysely">
 </P>

 <P>
Prosentit menivät tasan Saku 99 -vierailijakyselyn kanssa: noin 15%
vastanneista Amigan omistajista ei käytä Amigaansa aktiivisesti.
 </P>

 <P><H3>15. Mihin pääasiassa käytät Amigaasi? (Valitse enintään kolme.)</H3></P>

 <P ALIGN=CENTER>
<IMG SRC="kuvat/lukijakysely_16.gif" WIDTH=400 HEIGHT=234 ALT="Lukijakysely">
 </P>

 <P>
Kolmen valinnan rajoituksella haettiin keskeisimpiä käyttökohteita, mutta
muutamat valitsivat siitä huolimatta useampia vaihtoehtoja. Näissä
tapauksissa valinnoista poimittiin raa'asti kolme ensimmäistä, johtuen
käytetystä tekniikasta - kokonaistuloksiin tällä ei toivottavasti ollut
suurta vaikutusta.
 </P>

 <P>
Muita mainittuja käyttökohteita olivat mm.: demot, työ, rentoutuminen,
kokeilut, Turrican 2, Sakujen lukeminen, yleinen näpertely,
hardware-viritykset, tietoliikenteen tutkiminen, kaapin täyte, sähköposti,
lomailu Windowsin käytöstä, A500 ovikellona, ostajan odottaminen, retroilu,
PC-kavereiden kiusaaminen, tutuille lainaaminen, Unix/Linux, x86-Linuxin
pääte, Sakun tekeminen ja tietovarastointi.
 </P>

 <P><H3>Se kuuluisa yleistys</H3></P>

 <P>
Kyselyanalyysi ei tietenkään olisi täydellinen ilman sitä kuuluisaa mutta
todennäköisesti harhaanjohtavaa yleistystä suomalaisesta Amiga-käyttäjästä:
 </P>

 <P>
Amigisti on parikymppinen mies, joka ei ole Suomen Amiga-käyttäjät ry:n
jäsen, mutta aikoo kyllä liittyä tukeakseen hyvää toimintaa. Hän on käynyt
jossain yhdistyksen aikaisemmista tapahtumista ja aikoo osallistua joko
Saku 99 - tai Saku 2000 -tapahtumaan, jos sellainen järjestetään.
Levykelehtensä hän lukee mieluiten perinteisessä diskettimuodossa, ellei
sitten töistä satu webbiversiota selailemaan.
 </P>

 <P>
Amigisti omistaa yhden tai kaksi Amigaa, joista toinen on laajennettu Amiga
1200. Amiga Forever -emulaattori on vain etäisesti tuttu tuotenimi, eikä
hän omista sellaista. Koneessa on 68060-suoritin, kiintolevy, romppuasema,
modeemi, tulostin ja tornilaajennus on vähintään harkinnassa. Hän käyttää
Amigaansa aktiivisesti pelaamiseen, tietoliikenteeseen ja grafiikkaan.
 </P>

 <P>
Lopuksi kiitos kaikille kyselyyn osallistuneille ja onnea palkintopaketit
voittaneille: Lassi Jatkola, Helsinki, ja Elina Määttä, Oulu. Seuraavassa
vielä muutamia kyselylomakkeiden loppuun rustattuja lisäkommentteja.
 </P>

 <UL>
  <LI>"Hyvä idea tämä kysely, kartoittaa tarpeet ja toiveet kenties?"
  <LI>"Kiitokset hienosti tehdystä edustustyöstä!"
  <LI>"Kiitit menneistä vuosista, toivottavasti tulevaisuus tuo tullessaan monta ilon hetkeä Sakun ja Amigan seurassa."
  <LI>"Sen "jos" kohdan tuosta Saku 2000:n kohdalta voisi jo poistaa."
  <LI>"Pelkkä WWW-Saku ei ehkä kiinnostaisi, disketti-Saku on hieno. Tietysti parantaa voisi: enemmän värejä = parempia kuvia, jne."
  <LI>"Kyselyihin on aina mukava vastata."
  <LI>"Hyvä juttu, että Saku-lehti ilmestyy ja jatkakaahan samaa mallia!"
  <LI>"Juu kait tähänkin pitää jotain näpytellä."
  <LI>"Toivottavasti Saku porskuttaa edelleen..."
  <LI>"Saku on paras lehti Korkeajännityksen ohella!"
  <LI>"Hikihän tässä tulee."
  <LI>"Jatkakaa samaan malliin ja lisää tällasia kyselyitä."
 </UL>

 <HR>

 <P>
Suomen Amiga-käyttäjät ry. on monivaiheisen historiansa aikana järjestänyt
useita erilaisia kyselyitä kartoittaakseen Suomen Amiga-käyttäjien
tilannetta ja toiveita. Lisää näistä historiallisista kyselyistä voitte
lukea näistä Saku-lehden numeroista:
 </P>

 <TABLE>
  <TR><TD>Saku #8 (4/94)	<TD>- Ensimmäinen lukijakysely
  <TR><TD>Saku #9 (5/94)	<TD>- Ensimmäisen lukijakyselyn tulokset (vastanneita 77)
  <TR><TD>Saku #12 (3/95)	<TD>- Toinen lukijakysely
  <TR><TD>Saku #13 (4/95)	<TD>- Toinen lukijakysely (toistoa)
  <TR><TD>Saku #14 (5/95)	<TD>- Toisen lukijakyselyn tulokset (vastanneita 142)
  <TR><TD>Saku #23 (4/97)	<TD>- Saku 97 -vierailijakyselyn tulokset (vastanneita 61)
  <TR><TD>Saku #25 (2/98)	<TD>- Saku 98 -vierailijakyselyn tulokset (vastanneita 210)
  <TR><TD>Saku #27 (1/99)	<TD>- Pikkujoulujen vierailijakyselyn tulokset (vastanneita 23)
  <TR><TD>Saku #29 (3/99)	<TD>- Kolmas lukijakysely
  <TR><TD>Saku #30 (4/99)	<TD>- Kolmannen lukijakyselyn tulokset (vastanneita 297)
  <TR><TD>Saku #30 (4/99)	<TD>- Saku 99 -vierailijakyselyn tulokset (vastanneita 227)
 </TABLE>

 <P>
 </P>

 <P>
 </P>

 <P>
 </P>

 <P><H3></H3></P>

</BODY>
</HTML>
