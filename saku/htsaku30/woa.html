<!DOCTYPE HTML PUBLIC "-//W3C//DTD HTML 4.0 Transitional//EN">
<HTML>
<HEAD><TITLE>Matkalla: World of Amiga '99</TITLE></HEAD>
<BODY>

 <HR>
 <B>Matkalla: World of Amiga '99</B><BR>
 <I>Janne Sirén<BR>
 Kuvat: Janne Sirén, Janne Pikkarainen</I>
 <HR>

 <P>
Jokavuotiset World of Amiga -messut
(<A HREF="http://www.worldofamiga.com">http://www.worldofamiga.com</A>)
järjestettiin Lontoon Kensington Town Hall -konferenssikeskuksessa 24.-25.
heinäkuuta. Heinäkuun alussa syntyi allekirjoittaneen ja Janne Pikkaraisen
välisen brainstorming-istunnon päätteeksi ajatus lähteä mukaan. Olimme
onnistuneesti vierailleet vuotta aikaisemmin Tukholman AmiTech '98
-messuilla, joten Lontoo vaikutti loogiselta jatkolta, ja olihan tänä
vuonna (taas) syytä odottaa suuria uutisia.
 </P>

 <P><H3>Käyttäjäryhmät järjestää</H3></P>

 <P>
Vaikka joskus Commodoren valtakaudella alkaneet World of Amiga -messut
onkin onnistuttu pystyttämään vuodesta toiseen, eivät ne viime vuosina enää
ole olleet mikään itsestäänselvyys edes taannoisena Amiga-paratiisina
tunnetussa Englannissa. Viime vuosina messujen tulevaisuus on ollut
ainaisen spekulaation alaisena, ja mm. paikallisella Amiga-lehdistöllä on
ollut merkittävä panoksensa messujen jatkumisessa. Tänä vuonna entistä
suurempaa osaa näytteli myös paikallinen käyttäjäryhmäverkosto ja etenkin
brittikäyttäjien vapaaehtoisjärjestö AmigaSoc, joka teki paljon töitä
messujen eteen.
 </P>

 <P>
Näiden sotkujen seurauksena yleensä keväälle sijoitetut messut näkivät
päivänvalon vasta keskellä kuuminta kesäsesonkia. Käyttäjäryhmien mukanaolo
avasi kuitenkin aivan uusia mahdollisuuksia auttaa ja vaikuttaa: Amiga User
Group Network (<A HREF="http://ugn.amiga.org">http://ugn.amiga.org</A>) ja
useat käyttäjäryhmät saivat veloituksetta esitellä toimintaansa ja haalia
uusia jäseniä. Olen Suomen edustaja User Group Networkissa ja siten minulla
oli tilaisuus seurata messuvalmistelujen etenemistä sisäpiiristä ja samalla
tarjota apuamme järjestelyissä. Saimme järjestettyä itsellemme myös UGN:n
järjestäjäpassit.
 </P>

 <P>
Päätimme käyttää tilaisuutta hyväksemme ja lähettää messuilta uutisia
suoraan suomalaisille Amiga-käyttäjille Suomen Amiga-käyttäjät ry:n
kotisivujen
(<A HREF="http://batman.jytol.fi/~saku">http://batman.jytol.fi/~saku</A>)
kautta Internetin ja GSM-tekstiviestien avulla. Saku-lehden päätoimittaja
Anu Seilonen lupautui auttamaan Suomen päässä tekstiviestien välittämisessä
Webiin, ja kyhäsin tehtävää helpottamaan pienen apuohjelman, joka
automaattisesti päivitti lisäykset yhdistyksen kotisivuille.
 </P>

 <P><H3>I'm flying, Janne!</H3></P>

 <P>
Olimme varanneet itsellemme matkat kotimaiselta matkatoimistolta, jonka
torstai-sunnuntai-viikonloppupaketit tuntuivat sopivan messujen
viikonloppuajankohtaan varsin hyvin. Pakettien hinta on kolmisen tonnia.
Positiivisena yllätyksenä menomatkan lento sujui Finnairin uudella
Airbus-lentokalustolla, jossa kunnon jalkatila, ulkokuvat, lentokartat sekä
Mr. Beanin sekoilut istuinten yläpuolelle laskeutuvilla näytöillä ja
tietysti reittilentojen maksuton juomatarjoilu siivittivät meidät
Lontooseen hujauksessa.
 </P>

 <P>
Star Wars Episode I
(<A HREF="http://www.starwars.com">http://www.starwars.com</A>) oli saanut
Lontoossa ensi-iltansa jo edellisenä perjantaina, joten torstai käytettiin
tehokkaasti sopivan elokuvateatterin paikantamiseen. Olimme saaneet hyvän
vihjeen käydä Leicester Squarella, josta löytyikin muiden teatterien
lisäksi Euroopan suurimmaksi itseään mainostava Odeon. Näytöksissä näytti
olevan hyvin tilaa, jota ei tosin suomalaisittain ihmetellyt lippujen
hintoja katsellessa: halvimmatkin maksoivat noin 80 markkaa ja kalleimmista
sai pulittaa hieman yli satasen Suomen valuutassa. Lippujen hinnat
määräytyivät paikkojen sijainnin mukaan. Hulluja nuo engelsmannit; enpähän
enää yhtä innokkaasti kehtaa haukkua Suomen leffalippuja kalliiksi.
 </P>

 <P>
Itse teatteri ei erityisesti ihmetyttänyt, mutta brittikäytäntö paikkojen
paikantamisessa kylläkin: sen sijaan että elokuvan alussa sali olisi ollut
riittävästi valaistu kuten Suomessa, pimeässä salissa heilui pienillä
taskulampuilla varustettuja oppaita, jotka osoittelivat paikkojen
sijaintia. Arpomiseksi homma meni heistä huolimatta ja löysimme omat
istuimemme lähinnä tuurilla. Kaikki eivät olleet yhtä onnekkaita -
bongasimme ainakin yhden porukan, joka joutui siirtymään asetuttuaan
väärille paikoille. Rivinumeroiden valaisu ja himmeä salivalaistus olisi
häirinnyt paljon vähemmän trailereiden katselua kuin oppaiden siluetit ja
paikkaa vaihtavat ihmismassat. Oh well.
 </P>

 <P>
Valkokangas lienee ollut kooltaan jotain Tennispalatsi 1 -tasoa, mutta
teatterisali oli kyllä suurempi ja sisälsi permannon lisäksi kahteen eri
hintaluokkaan jaetun parven. Megaluokan sali ei sinänsä ole välttämättä
katsojan kannalta hyvä asia, joten Odeoniin verrattuna Suomen nykykinoilla
ei ole kyllä mitään hävettävää. Elokuvaelämystä teatteri tuki kuitenkin
juuri kuten pitkin, ja Star Wars -fanille elokuvan ensinäkeminen
englanninkielisessä maassa oli aloitukseltaan huomattavasti väkevämpi
syistä, jotka leffan Suomessa nähneet varmasti ymmärtävät. Miksi
alkutekstit keräsivät Lontoossa wow ja aah -huudahduksia, ja Suomessa
lähinnä buuauksia ja yleistä ihmetystä...
 </P>

 <P>
World of Amiga -messujen alla Star Warsin Suomen ensi-iltaan oli vielä
muutama viikko, mutta tätä lukiessanne kaikki halukkaat ovat varmasti
nähneet leffan jo moneen kertaan ja lukeneet siitä kyllästymiseen asti,
joten en kommentoi muuten kuin, että me pidimme. Ei yksikään Star Wars ole
elokuvallisesti mikään täydellinen mestariteos ollut, mutta tämä loksahtaa
hyvin kokonaisuuteen, ja juuri se kokonaisuus on leffasarjan vahvuus.
Hyvillä mielin suuntasimme elokuvan jälkeen Pizza Hutiin, jonka paikallisen
Star Wars -aterian mukana sai Episode I: Behind the Magic -promorompun
(PC).
 </P>

 <P><H3>Viikonloppu vilskettä</H3></P>

 <P>
Kensingtonin kaupunginosa, jossa messut pidettiin, sijaitsi vain parin
metropysäkin päässä Bayswaterissa sijainneesta Senator-hotellistamme. Jo
torstaina olimme kantapään kautta oppineet, että kannattaa ostaa suoraan
päivälippu, sillä jo muutama lyhytkin metromatka maksaa enemmän ja
aiheuttaa lisäksi ylimääräistä vaivaa. Busseihin emme koko matkan aikana
koskeneet, sen verran kätevä Lontoon metroverkko silloisista
remonttihäiriöistään huolimatta on.
 </P>

 <P ALIGN=CENTER><IMG SRC="kuvat/woa_1.jpg" WIDTH=400 HEIGHT=262></P>

 <P>
Itse messuthan olivat avoinna vain lauantaina ja sunnuntaina, mutta
pääsimme perjantaina osallistumaan järjestelytalkoisiin User Group
Networkin standilla ja autoimme myös Amigaa
(<A HREF="http://www.amiga.com">http://www.amiga.com</A>) kantamalla
parikymmentä lavallista AmiColaa kuljetuskontista varastokoppiin
limsapalkalla. Moikkasimme Petro Tyschtschenkoa, joka muisti heti vahvistaa
lupaamansa Saku 99 -vierailun. Ensikosketuksemme Amigan uuteen pääjohtajaan
oli vähän koomisempi: Jim Collas seisoi vetämämme nettipiuhan päällä ja
huutelimme häntä siirtymään vähän. Collasin koko nimi on muuten ilmeisesti
James Paul Collas.
 </P>

 <P>
Rakentelupuuhissa vierähti koko päivä, ja oli mukava seurata, kuinka tyhjät
standirakenteet saivat lihaa ympärilleen. Kolmeen kerrokseen jaetulla
messupaikalla oli kolmisenkymmentä yritystä ja lisäksi kymmenkunta
käyttäjäryhmää. Itseoikeutetusti näyttävin standi oli tietysti Amigalla,
joka keräsi jo perjantaina huomiota Amiga NG:n kotelomallin ilmestyttyä
Amigan osastolle lasivitriiniin. Hipelöitävänä oli myös monenlaisen
promokrääsän lisäksi Amiga OS 3.5 -laatikoita, tosin tyhjiä sellaisia.
 </P>

 <P ALIGN=CENTER><IMG SRC="kuvat/woa_2.jpg" WIDTH=400 HEIGHT=311></P>

 <P>
Lauantai ja sunnuntai vierähtivät yhtälailla messuilla auttaen ja tutkien.
Bongaamamme uutiset sekä mm. Amiga-musiikkibändi Annexin haastattelu
löytyvät yhdistyksen kotisivuilla reaaliaikaisesti julkaisemastamme
päiväkirjasta, joka on myös oheisessa
<A HREF="woa_paivakirja.html">artikkelissa</A>. Onnistuimme lisäksi
pelastamaan User Group Networkin web-kameran, jonka VLab ei suostunut
toimimaan. Saku 99:n vararatkaisu, Vidi 12 otettiin käyttöön ja eräästä
kuvankaapparista muokkaamani pienen apuohjelman avulla saimme nettiin sentään
edes harmaasävykuvaa tapahtumasta, vaikka lähiverkkomme toimikin aika
epävarmasti.
 </P>

 <P ALIGN=CENTER><IMG SRC="kuvat/woa_3.gif" WIDTH=320 HEIGHT=256></P>

 <P><H3>Lauantai-illan huumaa</H3></P>

 <P>
Messuviikonloppu huipentui lauantai-iltana Amigan kutsutilaisuuteen. Pienen
juoma- ja ruokatarjoilun jälkeen tilaisuus keräsi muutaman sata ihmistä
messurakennuksen konferenssitilaan, joka äänestysnapeista ja mikrofoneista
päätellen oli varustettu toimimaan yhtä lailla kaupunginvaltuuston
istunnoissa. Tilaisuudesta oli suora puhelin- ja Internet-kuvayhteys samaan
aikaan Yhdysvalloissa järjestettäville AmiWest-messuille. Hauskana
yksityiskohtana huomasimme konferenssitilaan vievällä käytävällä jotain
vaakunoita vuosilukuineen; vuoden 1985 vaakunan kohdalle oli vaihdettu
Boing-hiirimatto.
 </P>

 <P ALIGN=CENTER><IMG SRC="kuvat/woa_4.jpg" WIDTH=320 HEIGHT=462></P>

 <P>
Istuimme eturiviin Amiga Formatin päätoimittajan Ben Vostin seurueen
viereen. Tilaisuuden aluksi Petro Tyschtschenko toivotti kaikki
tervetulleiksi ja näytti aluksi Annexin musiikilla vauhditetun
musiikkivideon, jossa alussa Boing-pallo levitoi viheriöivän nurmikon yllä
ja Commodoren logo hallitsee kuvaa. Sitten taivas repeää ja tilalle tulee
synkkyys, jossa vuorollaan Escom ja Gateway vilahtelevat ja yrittävät
väläytellä valoa himmenneeseen palloon. Sitten Gateway siirtyy taustalle,
Amiga-logo räjähtää etualalle, nurmikko kasvaa taas ja kirkastunut
Boing-pallo alkaa pyöriä. Symboliikka oli selvä.
 </P>

 <P>
Seuraavaksi yleisön huomion ja naurut keräsivät Amigan johtoportaan
kokouksista vilahtelevat kuvat, jossa "kaikkien" suosikki, sympaattinen
Petro esitteli ideoitaan haromalla hiuksiaan ja ilmaa puhuessaan. Mutta
paras oli vasta tulossa. Seuraavaksi ruudulle ilmestyi yksi kerrallaan
yhteistyökumppaneiden logoja: Sun ei vielä ehtinyt saada yleisöä
reagoimaan, mutta Corel keräsi suuret aplodit, ja Transmeta-tekstin
valuessa ruudulle kansa suorastaan räjähti aplodeihin.
 </P>

 <P ALIGN=CENTER><IMG SRC="kuvat/woa_5.jpg" WIDTH=526 HEIGHT=182><BR>
    Amigan johtoa: Petro Tyschtschenko (vas.), Allan Havemose, Rick
    LeFaivre, Jim Collas, Tom Schmidt</P>

 <P>
Videon jälkeen puhui Amigan pääjohtaja Jim Collas, ja hänen jälkeensä Allan
Havemose ja Rick LeFaivre kertoivat tekniikasta. Paikalla oli myös Amigan
uusi lisäys, Tom Schmidt, mutta hän ei puhunut tällä kertaa. Tarkemmin
puheiden sisällöstä on kerrottu
<A HREF="woa_paivakirja.html">World of Amiga -päiväkirjassamme</A>, jota
päivitimme suoraan tapahtumapaikalta. Matkapuhelinten lisäksi kirjoitimme
uutisia mm. paikallisesta nettikahvilasta ja messuilta nettikoneen äärestä.
 </P>

 <P><H3>Paluu arkeen</H3></P>

 <P ALIGN=CENTER><IMG SRC="kuvat/woa_6.jpg" WIDTH=400 HEIGHT=292><BR>
    Annex ja Petro Tyschtschenko (oik.)</P>

 <P>
Sunnuntain messupäivä jäi osaltamme vähän lyhyeksi, tosin onnistuin
piipahtamaan pienessä User Group Networkin kokouksessa, jossa myös Jim
Collas oli mukana. Hän vaikutti kiireistään huolimatta mukavalta ja
kiinnostuneelta kuulemaan ideoitamme ja ajatuksiamme. Sunnuntaina Amiga
esitteli myös hieman tarkemmin Amiga MCC:n tekniikkaa, mutta valitettavasti
emme ehtineet jäädä kuuntelemaan esitystä.
 </P>

 <P>
Kaiken kaikkiaan matka onnistui hyvin ja haaviin tarttui uutisvihjeiden ja
ihmiskontaktien lisäksi koko joukko mukavia muistoja. Amiga-käyttäjät ovat
todella mielenkiintoinen joukko, johon kannattaa tutustua myös rajojemme
ulkopuolella. Paluulento ei tosin ollut aivan menomatkan veroinen, vanha
kone kun oli ahtaudessaan ja meluisuudessaan hieman eri luokkaa kuin
Airbus...
 </P>

 <P>
Suosittelen lämpimästi osallistumaan ulkomaisiin Amiga-tapahtumiin
jatkossakin ja raportoimaan niistä esimerkiksi Saku-lehden välityksellä.
 </P>

</BODY>
</HTML>
