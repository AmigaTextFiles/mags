<!DOCTYPE HTML PUBLIC "-//W3C//DTD HTML 4.0 Transitional//EN">
<HTML>
<HEAD><TITLE>Napalm</TITLE></HEAD>
<BODY>

 <HR>
 <B>Napalm</B><BR>
 <I>"Tohtori AivoTurmio"</I>
 <HR>

 <P>
Jos jotain peliä viime vuonna odotettiin Amigalle tulevaksi, se oli Napalm.
Minäkin kiinnostuin pelistä demoversion perusteella ja ajattelin, että ehkä
kerrankin tulee sellainen Dune II -klooni, josta pidän.
 </P>

 <P>
Napalm on siis reaaliaikainen strategiapeli Dune II -tyyliin, tai
pikemminkin Command & Conquer -tyyliin. Napalmissa on vastakkain kaksi
puolta: robotit ja ihmiset. Juonta ei pelissä sen kummemmin ole selostettu,
mutta idea kuitenkin on, että robotit päättävät ottaa maan valtaansa, ja
sitten ihmiset taistelevat heitä vastaan. Alussa valitaan, pelaako
roboteilla vai ihmisillä. Kummallakin on 15 kenttää taisteltavana lävitse.
Tehtävät myös vaihtelevat, eikä aina ole tarkoituksena vain tuhota toinen,
vaan tehtävänä voi yksinkertaisesti vain olla viedä agentti toisen
tukikohdan sisään määrätyn ajan kuluessa, jotta saataisiin selville, mitä
toinen puoli suunnittelee.
 </P>

 <P>
Taistoihin mennään sen kummemmin selittelemättä, lyhyesti vain selostetaan
mistä on kyse ja mitä pitää tehdä, ja sitten liikettä. Selostus on
tekstinä, mutta samaan aikaan taustalla naisääni puhuu kaikki tehtävät.
Puhe vain kuulostaa siltä, kuin nainen lukisi kaiken suoraan paperilta,
eikä teksteissä ole mitään tunnetta. Outoa on myös, että sama selostaja on
sekä roboteilla että ihmisillä. Ei ollenkaan tunnu siltä, että pelaisi
toisella puolella, kun selostajakin on sama. Asevalikoima onneksi korjaa
tämän, ja on paljon sellaisia aseita, joita toisella on mutta toisella ei.
Etenkin raskas kalusto ja lentovehkeet ovat lähes kaikki erilaisia kuin
toisella.
 </P>

 <P>
Liikuteltavia joukkoja on erilaisia: jalkaväkeä, kevyttä ajoneuvoa,
keskiraskasta ajoneuvoa, raskasta kalustoa, lentokoneita ja
erikoisyksiköitä, jotka liittyvät jollain tapaa lentämiseen. Joukkoja voi
liikutella useampaa kerralla, kun vasen hiirennappi pohjassa niitä
valitsee, mutta tiukan paikan tullen joukot toimivat kuten poliitikot:
kaksi menee etelään ja yksi sinne minne pitääkin. Kun nimittäin komentaa
joukon menemään ahtaasta paikasta, ja väkeä on reitin edessä niin, ettei
lävitse juuri sillä hetkellä pääse, niin osa joukosta saattaa lähteä
kiertämään vihollislinjojen kautta ja näin ollen todennäköisesti kuolee
ennen perille pääsyä.
 </P>

 <P>
Mukavaa on kuitenkin, että joukkoja voi laittaa myös muistiin, mikä onkin
näppärää esimerkiksi helikoptereita käytettäessä tai hyökkäyksessä, jonka
tarkoituksena on tuhota yksi tykki tornintapainen ja sitten vauhdilla
perääntyä takaisinpäin. Taistelutilanteessa joukkoja tulee liikuteltua
lähinnä vain lentävien vehkeiden kanssa tai itsemurhahyökkäyksissä, joissa
kaikki pitää saada yhtä aikaa liikkeelle. Muuten kannattaa liikuttaa
jokaista yksikköä erikseen haluamalleen paikalle, mikä on paljon
toimivampaa ja säästää varmasti yli puolet väestä. Yksiköillä on tapa
pyrkiä aina hyökättävän kohteen viereen, mikä etenkin pitkän kantomatkan
omaavien yksiköiden kanssa ärsyttää suunnattomasti. Yksikkö kyllä pärjäisi
vihollista vastaan, mutta jos laitat sen hyökkäämään vihollisen kimppuun,
niin se älypäähän menee vihollisen viereen, jotta tämäkin varmasti osuisi,
taistelusta tulisi tasaväkinen ja kunniallinen eikä kenellekään tulisi paha
mieli - paitsi pelaajalle.
 </P>

 <P>
Plussaa on annettava siitä, että kentissä on yleensä useampi kuin yksi tapa
selvitä lävitse. Ei ole itsestään selvää, miten kannattaa hankkia rahaa tai
mihin kannattaa hyökätä ensimmäisenä, vaan tapoja on useita. Hyökkäätkö
heti alussa ja saat vihollisen raskaan kaluston tehtaan pois pelistä, vai
laitatko kaiken kaluston puolustukseen? Kannattaako ensin tehdä
puolustustykkejä vai tehtaita? Ja niin edelleen. On myös hyvä, että jos
tehtävissä, joissa pitää saattaa jokin kuljetus turvallisesti kentän ylitse
ja ajoneuvot tulevat vasta kahdenkymmenen minuutin kuluttua, on vihollisen
saanut jo ennen sitä tuhottua kokonaan, ei ajoneuvoja tarvitse jäädä
odottamaan, vaan peli tajuaa jatkaa seuraavaan kenttään.
 </P>

 <P>
Rahan keruu pelissä hoituu öljykentillä. Siellä täällä kentissä on maassa
enemmän tai vähemmän öljyläikkiä, joihin voi sitten öljyporalla mennä ja
saada öljykentän. Öljyautolla viedään öljy jalostamoon, jolloin siis tulee
rahaa. Öljyä on kuitenkin rajoitetusti, mutta jos lähteen ehtymisen jälkeen
räjäyttää öljykentän ja tekee siihen uuden, niin saa pikkuisen lisää öljyä
siihen paikkaan. Ei paljon, mutta sen verran kuitenkin, että se kannattaa
tehdä, jos rahat käyvät vähiin.
 </P>

 <P>
Pelissä on muutamia ihan hyviä ideoita, mutta pääasiassa nuo ideat ovat
kuitenkin aika turhia, kuten esimerkiksi tunnelit, joita pitkin voi
nopeasti liikkua paikasta toiseen. Nopeus vain on kuitenkin niin pieni
hyöty tässä pelissä enää siinä vaiheessa, kun tunneleita pystyisi
kaivamaan, ettei niitä pahemmin kannata ruveta väsäämään. Lähinnä jossain
saattotehtävissä voisi niitä ajatella käyttävänsä siksi, että saisi
saattokulkueen turvallisesti vihollislinjojen ohi.
 </P>

 <P>
Jos jotain pelissä kaipaisi, niin se olisi käsky, jolla voisi laittaa
jonkin yksikön ampumaan vaikka rakennusta ilman, että yksikkö lähtisi kohti
rakennusta. Monta kertaa jokin vihollisen tehtaista selvisi hengissä ihan
vain siksi, että olin liian lähellä tykkitorneja, jotta olisin voinut
hyökätä. Jos ei hyökkää, niin silloin kalusto ampuu ensin vihollisen
kalustoa ja sitten vasta rakennuksia, joten jos vihollinen teki tehtaassa
jonkin yksikön, niin sen tuhoamiseen mennyt aika riitti vallan mainiosti
viholliselle, jotta tämä sai rakennukseen tarpeeksi energiaa kestääkseen
taas seuraavaan valmistuvaan yksikköön asti pystyssä.
 </P>

 <P>
Räjähtäessään rakennukset jättävät kentälle rauniot, jotka voi kyllä
räjäyttää mutta myös jättää paikalleen. Jotkin rakennukset, kuten
puolustustornit ja öljykentät, räjähtävät itsestään hetken kuluttua
kokonaan raunioitumisestaan. Raunioiden räjäyttämistä - tai epätoivoisessa
tilanteessa sekä rakennuksen että sen raunioiden räjäyttämistä - voi
käyttää aseenakin. Itse asiassa ennen kuin huomaa, että räjähdykset ovat
haitallisia, niin saattaa käydä niin, ettei vihollinen saa juuri mitään
vahinkoa aikaan, mutta räjähtävät rakennukset sen sijaan tuhoavat lähes
koko joukon. Omien rakennusten ja raunioiden räjäyttäminen on tehokasta
etenkin lentovehkeiden pudottamisessa, jotka usein tulevat pörräämään ihan
rakennuksen yläpuolelle. Kun silloin räjäyttää rakennuksen, niin on
melkoisen varmaa, että räjähdyksen keskelle jäävä pörriäinen räjähtää
mukana.
 </P>

 <P>
Grafiikka on hyvää koko pelin ajan, mutta on selvästi suunniteltu
hires-tilaan, mikä näkyy rosoisuutena. Kaikki kentät ovat kokonaan kuvia
eivätkä palasia, mikä on tottumisen jälkeen ihan mukavaa. Miinusta on silti
annettava viimeistelemättömyydestä, sillä siellä täällä näyttää siltä kuin
reunalla olisi kumilla pyyhitty jotain ja jätetty pelkkä harmaa tai musta
alue. Aluksi kun kentän piirtämiseen ei ole tottunut, on oudon tuntuista,
kun katsoo, että johonkin väliin mahtuu yksikkö, eikä se mahdukaan. Kun
siihen tottuu, vaikkakin hitaasti, niin se ei enää niin häiritse. Kuolemat
ovat ihan näkemisen arvoisia, ja etenkin jalkayksiköitä on hauska katsella,
kun niillä on useampia eri tapoja kuolla. Jos jalkayksikkö kuolee vaikka
liekinheittimeen, niin ukko saattaa hetken palaa ja sitten muuttua mustaksi
ruumiiksi.
 </P>

 <P>
Koska Napalm on suunniteltu hires-tilaan, niin kalusto liikkuu aivan liian
nopeasti lores-tilassa, jos peli etenee oikeaa vauhtia. Esimerkiksi
itselläni peli taisi mennä ehkä puolet siitä vauhdista kuin mitä piti, ja
sekin tuntui välillä liian nopealta, joten voin vain kuvitella, miten
tuskaista olisi pelata koneella, joka menee oikeaa vauhtia. Onneksi
kuitenkin peliä voi hidastaa muuttamalla pelin sisäisiä asetuksia, jotka
saa esiin Esc-näppäimestä. Vaikka peli onkin suunniteltu hires-tilassa
pelattavaksi, ei yhdenkään aseen kantomatka silti ylitä lores-tilan
näkyvyyttä. Peliä pystyy aina pelaamaan myös lores-tilassa ilman pelkoa
siitä, että yhtäkkiä jokin tulittaisi ilman että näet tulittajaa. Toki
jokin tykki saattaa yllättää, kun olet menossa oikealle, ja yhtäkkiä
alhaalta alkaa tulla tulta niskaan.
 </P>

 <P>
Taustamusiikkia on pelissä koko ajan. Aluksi luulin, että musiikki seuraa
tapahtumia, mutta todellisuudessa kone vain valitsee summassa yhden
kahdeksasta raidasta. Taustamusiikit ovat ihan hyviä siinä mielessä,
etteivät vie huomiota pelistä, mutta eivät ne silti siltä kuulosta, että
sota olisi menossa. Jos pelissä vain rakennettaisiin, niin musiikit edes
välillä toimisivat. Musiikissa saattaa aiheuttaa häiriötä se, että ne ovat
CD-audio-raitoja, mikä tarkoittaa, että pieni naarmu saattaa töksäyttää
musiikin. Peliä itseään tämä ei kuitenkaan keskeytä. Hassua on myös, kuinka
tavallinen konekivääri pitää kovempaa meteliä kuin jokin hitonmoinen
megablaster 2000 -tykki. Muutoin äänissä ei mitään valittamista ole.
 </P>

 <P>
Tekoäly ei mikään kummoinen loppujen lopuksi ole, vaikka siltä aluksi
vaikuttikin. Alun perin näytti siltä, että kone lähettäisi yhden köykäisen
yksikön ärsyttämään, ja kun kaikki joukot laitettaisiin sen yhden perään,
niin se menisi isomman joukon luo. Todellisuudessa kyse on vain siitä, että
kun energia käy vähiin, niin vihollinen pyrkii turvaan tukikohtaansa ja
korjaamolle. Lisäksi hyökkäykset kohdistuvat aina samoihin rakennuksiin,
joten kone ei siis pohdi mitään ovelia hyökkäyksiä, vaan syytää väkeä
jatkuvalla syötöllä lisää. Onneksi peli on sentään sen verran reilusti
tehty, että useissa kentissä vihollisella on vain pari yksikköä eikä edes
öljykenttiä, vaan se joutuu alusta alkaen ne tekemään.
 </P>

 <P>
On Napalmia vaikeaksikin sanottu, mutta loppujen lopuksi, kun oppii miten
kone toimii, tarvitsee vain keksiä malli, miten saa tarpeeksi hyvän
puolustuksen, ja sen jälkeen kentistä yleensä jo selviääkin. Vaikein kenttä
oli sellainen, jossa omat vehkeet eivät yksinkertaisesti pärjänneet
vihollisen vehkeitä vastaan. Yksi tapa pelin vaikeuttamiseen kun on ollut
se, että vihollisella on aina astetta parempi aseistus, kunnes ei uutta
aseistusta enää ole enempää. Kaikkein vahvimpia aseita kone käyttelee
turhankin harvakseen, sillä esimerkiksi yhtään ydinpommia ei kone minun
niskaani pudottanut missään vaiheessa peliä. Tosin parempi näin päin, kuin
että se niitä jatkuvasti pudottelisi.
 </P>

 <P>
Lisäksi kone ei tarvitse aina edes rahaa tehdäkseen rahaa, ja joskus myös
koneen öljylähteiden ampuminenkin saattaa olla ihan yhtä tyhjän kanssa,
sillä usein koneella on valmiina jokin rahasumma, ja kun se loppuu, niin
koneen lysti loppuu siihen. Esimerkiksi eräs ihmisten kenttä vaikutti
aluksi lähes mahdottomalta, kun piti selvitä 15 minuuttia hengissä
harvinaisen kovasta hyökkäyksestä. Hommaa helpotti suunnattomasti, että
vajaan kymmenen minuutin kuluttua koneelta loppuu rahat kesken, eikä sen
jälkeen kalustoa enää kimppuun tule.
 </P>

 <P>
Kaikkein häiritsevin asia pelissä on sen keskeneräisyys. En nimittäin
kyennyt pääsemään tasoa 13 tai 14 pidemmälle roboteilla, ennen kuin hankin
päivityksen ClickBoomin kotisivuilta. Pelissä on sellainen bugi, että
vaikka kyseinen taso on selvitetty ja vihollinen kokonaan tuhottu, niin
peli ei sittenkään mene eteenpäin, vaan jatkaa kenttää ikuisesti. Pelasin
saman kentän kolmeen kertaan lävitse, kunnes totesin, ettei se aio ilman
päivitystä mennä eteenpäin. Onnekseni olin tallentanut tilanteen ihan
loppuun, jolloin päivityksen saatuani ei enää neljättä kertaa tarvinnut
lävitse mennä.
 </P>

 <P>
Epäreilua on, että pelaaja voi rakentaa rakennuksia vain omiensa viereen,
kun taas vihollinen rakentaa sinne, missä vain joskus jokin rakennus on
ollut. Se on todella ärsyttävää, kun vihollinen on levittäytynyt vaikka
kolmeen eri paikkaan kentällä, ja kun yhden tuhoaa kokonaan, niin hetken
päästä sinne ilmestyy pari ydinvoimalaa. Meinasi viimeisessä kentässä aika
loppua kesken, kun pari ydinvoimalaa oli noussut jo tuhoamani paikan
päälle. Itse asiassa aika olisikin loppunut ja olisi jäänyt puolesta
minuutista kiinni, ellei ClickBoomin Portal-sivuilla olisi paria vinkkiä,
mm. miten saada lisää aikaa peliin. Sivuilta löytyi myös käsky, jolla koko
alueen saa näkyviin, mikä on ihan mukava loppukentissä, joissa ei enää ole
samalla lailla pelin jännityksen kannalta olennaista joutua etsimään
vihollisen tukikohtia, vaan itse asiassa loppukentät ovat tämän salasanan
kanssa nautittavampia, kun tulee strategiapelimäisempi olo.
 </P>

 <P>
Jos kone vastustajana alkaa kyllästyttää, niin kaverin kanssa voi laittaa
linkkipelin pystyyn. Itse en valitettavasti tätä päässyt testaamaan, mutta
uskon, että se olisi tehnyt pelistä aika hyvän. Harmi tosin, että vain
kaksi voi pelata toisiaan vastaan, vaikka juuri tällä hetkellä se tuskin on
niinkään ongelma täällä Suomessa, kun amigisteja ei joka kiven takana
kuitenkaan asusta. Linkkipelin saa toimintaan vasta kun hakee päivityksen
ClickBoomin sivuilta.
 </P>

 <P>
Hyvä idea on myös, että oikeanpuoleinen numeronäppäimistö toimii
teleporttina paikasta toiseen, eli esimerkiksi painamalla numeroa 7 kuva
pomppaa vasempaan ylänurkkaan, painamalla 8 kuva pomppaa yläosaan jne. Nämä
paikat, mihin kuva pomppaa voi itse valita, mutta valmiiksi ne on säädetty
kertomallani tavalla. Lores-tilassa tästä ei ole mitään iloa, mutta
hires-tilassa toiminnosta on paljonkin apua.
 </P>

 <P>
Luulen, että tarvitaan 68060-prosessori, ennen kuin hires-tilassa voi
pelata tarpeeksi hyvin. 040 saattaa riittää siihen, että sinnikkäimmät
viitsivät pelata hires-tilassa. 030 riittää vain lores-tilaan - tosin
riittää helpostikin, vaikka ei vielä oikeaa vauhtia menekään, sillä oikea
nopeus olisi lores-tilassa aivan liian nopea. Nytkin on jo vaikeuksia pysyä
muun kuin kellonajan perässä. Peli tukee sekä AGA-piiristöä että
grafiikkakorttia. AHIakin pelin pitäisi tukea, mutta ainakaan päivitys 1.35
ei sitä vielä tunnista, vaan käskee käydä katsomassa Clickboomin Portalista
uudempaa päivitystä.
 </P>

 <P>
Peli toimitetaan tavallisessa CD-kotelossa, mikä on mielestäni hyvä, sillä
itseäni ainakin jo alkaa hieman rassata isot laatikot, joissa on sisällä
pelkkä CD. Manuaali on kätevän kokoinen ja näppärästi sijoitettuna
koteloon. Siinä on joitakin harmittavia virheitä, mutta muuten se onkin
lyhyt ja ytimekäs ja epäselkeyttä lukuunottamatta ihan hyvin kasattu.
 </P>

 <P>
Odotukseni olivat liian korkealla, sillä mielestäni Napalm on
yliarvostettu. Siinä on joitain ihan hyviä ideoita, mutta ne ovat
keskeneräisiä, eikä toteutus näin ollen oikein toimi. Bugeja pelistä löytyy
useita, mutta yleisesti ottaen ne ovat kuitenkin hyvin pieniä. Pelissä on
myös muutama ajattelukömmähdys, jotka hankaloittavat pelaajan elämää, mutta
eivät silti ainakaan yleensä vakavasti. Grafiikat ja äänet ovat kautta
pelin hyvät. Jos Command & Conquer -tyylistä peliä etsit, niin tuskin
tämäkään on huono sijoitus. Omasta mielestäni sekä tämä että Command &
Conquer ovat yliarvostettuja.
 </P>

 <HR>

 <TABLE>
 <TR><TH COLSPAN=2 ALIGN=LEFT>Napalm
 <TR><TD VALIGN=TOP>Julkaisija:	<TD>PXL computers / ClickBOOM<BR><A HREF="http://www.clickboom.com">http://www.clickboom.com</A>
 <TR><TD VALIGN=TOP>Edustaja:	<TD>Gentle Eye Ky, puh. (03) 363 0048<BR><A HREF="http://www.ge.vip.fi">http://www.ge.vip.fi</A>, <A HREF="mailto:ge@vip.fi">ge@vip.fi</A>
 <TR><TD>Hinta:		<TD>320 mk
 <TR><TD>Testattu:	<TD>Amiga 1200, 68030/50 MHz, 34 Mt, HD
 <TR><TD>Vaatimukset:	<TD>AGA tai RTGMaster-yhteensopiva näytönohjain (mm. CyberGraphX ja Picasso96), 68020 tai nopeampi, 16 Mt muistia, kiintolevy, CD-ROM-asema
 <TR><TD>Pelityyppi:	<TD>Strategia
 <TR><TD>Pelaajia:	<TD>1-2
 <TR><TD>Yleisarvosana:	<TD>81 (lores-tilassa)
 <TR><TD>		<TD>84 (hires-tilassa)
 <TR><TD>Kieli:		<TD>Englanti
 </TABLE>

 <P>
Tanskalainen Amiga Advis -lehti ja Amiga Nuttan
(<A HREF="http://www.nutts.demon.co.uk">http://www.nutts.demon.co.uk</A>)
Web-arvostelu antoivat nekin molemmat Napalmille 95 pistettä. Amiga Survivor
-lehti puolestaan kommentoi: "Strategian ystävien pitäisi myydä äitinsä ja
ostaa Napalm." Saku #28:ssa Janne Sirén antoi pelille yleisarvosanan 95%.
 </P>

</BODY>
</HTML>
