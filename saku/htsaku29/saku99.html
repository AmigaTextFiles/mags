<!DOCTYPE HTML PUBLIC "-//W3C//DTD HTML 4.0 Transitional//EN">
<HTML>
<HEAD><TITLE>Saku 99 - Suomen suurin Amiga-tapahtuma lähestyy</TITLE></HEAD>
<BODY>

 <HR>
 <B>Saku 99 - Suomen suurin Amiga-tapahtuma lähestyy</B><BR>
 Teksti: <I>Janne Sirén</I><BR>
 Kuvat (aikaisemmista tapahtumista): <I>Janne Sirén</I><BR>
 Logo: <I>Simo Koivukoski</I>
 <HR>

 <P ALIGN=CENTER><IMG SRC="kuvat/saku99.gif" WIDTH=300 HEIGHT=174></P>

 <P ALIGN=CENTER><IMG SRC="kuvat/saku99_1.jpg" WIDTH=400 HEIGHT=259><P>

 <P>
Suomen Amiga-käyttäjät ry. järjestää Saku 99 -tapahtuman lauantaina 4.
syyskuuta 1999 tiedekeskus Heurekassa Vantaalla, Helsingin kupeessa.
Kyseessä on kolmas vuotuinen Saku-tapahtuma ja jälleen kerran vuoden suurin
Amiga-tapahtuma Suomessa. Tapahtuma on avoinna kello 12-17 ja viiteen
tuntiin on pakattu monenlaista nähtävää ja tehtävää.
 </P>

 <P>
Entistä avarampiin tiloihin saapuu joukko kotimaisia Amiga-alan yrityksiä
sekä Amigan edustaja, Petro Tyschtschenko Saksasta. Lisäksi Suomen
Amiga-käyttäjät ry. järjestää tuttuun tapaan kilpailuita, esittelyitä ja
muuta aktiviteettia. Kaiken kukkuraksi sisäänpääsy tapahtumaan on täysin
ilmainen, joten pois ei kannata jäädä. Viime vuonna kävijöitä oli arviolta
500, pistetäänkö tällä kertaa paremmaksi?
 </P>

 <P><H3>Kuumimmat uutuudet</H3></P>

 <P>
Saku-tapahtumat ovat jo melkeinpä perinteisesti olleet viimeisimmän ja
kuumimman Amiga-teknologian ensiesittelytilaisuuksia Suomessa. Vuonna 1997
ensimmäinen CyberStorm PowerPC -kortti saapui maahantuojalle vain päivää
ennen Saku 97 -tapahtumaa, jossa se oli esillä. Keväällä 1998 Saku 98:ssa
ihmetystä herätti uunituore Blizzard PPC ja myöhemmin syksyllä yhdistyksen
vuosikokouksessa saattoi tutkailla CyberVision PPC -näytönohjainta.
 </P>

 <P>
Vuosi 1999 ei varmastikaan tule olemaan poikkeus, sillä AmigaOS 3.5:n
julkaisu on tähdätty heinä-elokuulle. Mikäli aikatauluissa pysytään, sopii
tuoreinta AmigaOS-päivitystä odotella Saku 99 -tapahtumaan paitsi
esittelyyn, myös jälleenmyyjien myyntipöydille. Epäilemättä myynnissä tulee
olemaan paljon muitakin mielenkiintoisia tuotteita, joten lompakot mukaan.
 </P>

 <P>
Yhtä lailla perinteeksi on muodostunut kotimaisen Amiga-osaamisen
esitteleminen. Aikaisemmista yhdistyksen tilaisuuksista muistunee mieleen
mm. Lambda-pelin, Delfina Lite -äänikortin, PPT-kuvankäsittelyohjelmiston
ja ammattimaisen videotyöskentelyn demonstraatiot. Myös Saku 99
-tapahtumassa tulee olemaan yhtä sun toista nähtävää kotimaiselta
Amiga-rintamalta.
 </P>

 <P>
Sanansa tulevasta lienee sanottavana myös Amigan edustajalla. Viime vuonna
Saku 98:ssa Petro Tyschtschenko ei vielä voinut paljastaa Amigan tulevista
suunnitelmista paljonkaan, vaikka Amigan tunnuskappaleen maailmanensi-ilta
Suomessa komealta kalskahtikin. Tänä vuonna sopii odottaa hieman enemmän
tiedonjyväsiä Amigalta, sillä paljon on ehtinyt tapahtua.
 </P>

 <P><H3>Monenlaista kivaa</P></H3>

 <P>
Hauskanpito on pelin henki, joten puuhattavaa löytyy yhdistyksen
järjestämistä kilpailuista. Perinteisen linkkipeliskaban lisäksi voi
taitojaan kokeilla uudessa hardware-henkisessä nopeuskilpailussa.
Palkintoja on tarjolla entistä enemmän ja niitä tulee olemaan parhaiden
sijojen lisäksi jaossa myös hieman heikommin menestyneille.
 </P>

 <P>
Oman lisänsä tapahtuman interaktiivisuuteen tuo Internet-yhteys. Paitsi
että tapahtumapaikalle asennetaan julkinen IRC-kone, johon voi käydä
naputtelemassa kommenttinsa tapahtumaa kotoaan seuraaville, välitetään
tapahtumapaikalta kuvaa Internetiin parin videokameran voimalla. Pyrimme
näin tuomaan "kaikki" Suomen ja maailman amigistit Saku 99:n ääreen.
 </P>

 <P ALIGN=CENTER><IMG SRC="kuvat/saku99_2.jpg" WIDTH=400 HEIGHT=259></P>

 <P>
Koko iltapäivän avoinna olevan näyttelyn lisäksi tapahtuma huipentuu
muutamaan kohokohtaan tapahtumapaikan auditoriossa (kuvassa). Kalenteriin
kannattaa merkitä kello 14.15 alkava Petro Tyschtschenkon puhe sekä kello
16.00 alkava Amiga-aiheinen videoesitys, joka kestää muusta tapahtumasta
poiketen kello 18 saakka. Auditorioon kaavaillaan myös muuta ohjelmaa.
 </P>

 <P>
Saku 99:ssä voi antaa tukensa Suomen Amiga-käyttäjät ry:n toiminnalle.
Tapahtumassa voi maksaa vuoden 2000 jäsenmaksun sekä ostaa Saku-rompun
uusimman painoksen. Uusi painos tulee myyntiin ensimmäistä kertaa Saku
99:ssä ja se sisältää lähes kaiken yhdistyksen vuosina 1993-1999
julkaiseman materiaalin sekä pari yllätystä. Samalla voit osallistua
vierailijakyselyyn ja tavata yhdistyksen aktiivihenkilöitä.
 </P>

 <P ALIGN=CENTER><IMG SRC="kuvat/saku99_3.jpg" WIDTH=400 HEIGHT=265></P>

 <P>
Tarjolla on myös käytettyjen tavaroiden myyntipöytä, johon sopii tuoda
vanhat Amiga-lisälaitteensa ja alkuperäiset ohjelmansa myyntiin.
Yhdistyksen edustaja huolehtii myynnistä ja lähtiessäsi voit tulla
noutamaan rahasi, tai jos ei mennyt kaupaksi, tavarasi pois. Lisäksi
tunnelmaa pitää yllä yhdistyksen pikkujouluista tuttu rytmiryhmä (kuvassa),
jonka tehtävänä on improvisoida tapahtumaan sopivaa taustamusiikkia.
 </P>

 <P><H3>Tuttu tapahtumapaikka</H3></P>

 <P>
Suomen Amiga-käyttäjät ry. järjestää Saku 99 -tapahtuman tiedekeskus
Heurekalta (kuvassa) vuokratuissa tiloissa. Heureka sijaitsee Vantaan
Tikkurilassa, noin 15 kilometriä Helsingistä. Tapahtumapaikalle pääsee
Helsingistä kätevästi bussilla tai lähijunalla (H, I, K, N, P, R ja T),
ja autoilijoille on tarjolla runsaasti ilmaista pysäköintitilaa. Lähin
lentokenttä on Helsinki-Vantaan lentoasema.
 </P>

 <P ALIGN=CENTER><IMG SRC="kuvat/saku99_4.jpg" WIDTH=400 HEIGHT=255></P>

 <P>
Tiedekeskuksessa on sen pysyvän päänäyttelyn lisäksi Saku 99 -tapahtuman
aikaan Tekniikka!-näyttely, jossa on esillä mielenkiintoista teknologiaa
aina älykodista tulevaisuuden kännykkään. Huomaa, että Heureka on avoinna
kello 10-18, joten aamulla on pari tuntia aikaa tutustua tiedekeskuksen
omaan tarjontaan ennen Saku 99 -tapahtuman alkua. Heurekan näyttelyihin on
pääsymaksu. Lisäksi Heurekassa on ravintola, säilytyslokeroita ja
matkamuistomyymälä.
 </P>

 <P>
Saku 99 -tapahtuman tilat ovat samat kuin Saku 98 -tapahtumalla, hieman
laajennettuna. Ne sijaitsevat tiedekeskuksen pääovelta katsoen oikealla,
matkamuistomyymälän, vaatenaulakkojen ja pääaulan takana. Tapahtumatilat
koostuvat näyttelysalista, väliaulasta ja auditoriosta, jotka ovat kaikki
vierekkäin. Tapahtumatiloihin päästäkseen ei tarvitse ostaa Heurekan
pääsylippua.
 </P>

 <P>
Tiedotamme tapahtuman sijainnista paikan päällä mahdollisuuksien mukaan,
mutta tarvittaessa kannattaa kysyä infotiskiltä neuvoa. Heurekan
tulo-ohjeisiin ja ohjelmaan voi tutustua tiedekeskuksen kotisivuilla
osoitteessa <A HREF="http://www.heureka.fi">www.heureka.fi</A>
tai tiedustella puhelimitse numerosta (09) 85 799. Ennakkoon ei Saku 99
-tapahtumasta kannata tiedustella Heurekasta, sillä tiedekeskus ei ole
osallisena tapahtuman järjestämisessä.
 </P>

 <P ALIGN=CENTER><IMG SRC="kuvat/saku99_5.jpg" WIDTH=400 HEIGHT=255></P>

 <P>
Mikäli tarvitset hotellimajoitusta, kannattaa pitää mielessä lähin hotelli
Sokos Hotel Vantaa (kuvassa), puh. (09) 857 851, joka sijaitsee
näköyhteyden päässä Heurekasta.
 </P>

 <P><H3>Älä jää harmittelemaan</H3></P>

 <P>
Vaikka tapahtuma on ajallisesti melko lyhyt, on se pakattu niin täyteen
suomalaisittain harvinaislaatuista Amiga-ohjelmaa, että mukaan kannattaa
tulla kauempaakin. Saku 98 keräsi osanottajia jopa yli 800 kilometrin
päästä, eikä kenenkään ole ainakaan kuultu katuvan päätöstään tulla. Sen
sijaan aikaisempina vuosina on monta kertaa saatu harmistuneita kommentteja
pois jääneiltä. Älä jää kotiin harmittelemaan, vaan nappaa kaverit kyytiin
ja tule mukaan!
 </P>

 <P>
Jos vielä kaipaat vakuuttelua, ehkäpä seuraavat viimevuotisen Saku 98
-tapahtuman kirvoittavat kommentit palauttavat mieleesi tunnelmia vuoden
takaa. Tämän vuoden tapahtumalla on kaikki edellytykset peitota viime
vuoden ennätykset, mutta yhtä lailla tapahtuman onnistuminen riippuu
runsaasta osanotosta, joten näytetään yhdessä, että vielä Amigassa henki
pihisee.
 </P>

 <P>
"It was a great show & big success. Thank you very much." - Petro
Tyschtschenko, Amiga International
 </P>

 <P>
"Tilaisuus oli todella onnistuneesti järjestetty! Paitsi tilaa olisi saanut
olla kaksi kertaa enemmän. Enkä olisi kuuna päivänä uskonut näkeväni noin
paljon kiinnostunutta väkeä ottaen huomioon Suomen haja-asutuksen. Itse
ajoin kaverin kanssa yli 800 kilometriä tänään, mutta kyllä kannatti!"
 </P>

 <P>
"Täytyy sanoa että kyllä pisti hiljaiseksi jo ovella, kun katselin sitä
väenpaljoutta tullessani. Raahasinpa mukanani mukanani pari PC-käyttäjääkin
ja hyvää tykkäsivät."
 </P>

 <P>
"Ei muuta kuin hyvää jatkoa Sakulle ja kiitoksia kaikille, jotka olivat
organisoimassa tätä tapahtumaa. Tämän takia kannatti tulla kaukaa
pohjoisesta asti ja maksaa itsensä kipeäksi lentolipuista. :-)"
 </P>

 <P>
Lisää aikaisempien vuosien tunnelmia löytyy esimerkiksi Saku-lehden
numeroista #23 ja #25 sekä Suomen Amiga-käyttäjät ry:n kotisivujen Yhdistys
/ Kokoukset ja tapahtumat -osastosta.
 </P>

 <P><H3>Lisätietoa verkossa</H3></P>

 <P>
Tapahtumaan on pari kuukautta aikaa, joten suunnitelmat elävät vielä.
Valmistelujen etenemistä kannattaa seurata Suomen Amiga-käyttäjät ry:n
kotisivuilta 
<A HREF="http://batman.jytol.fi/~saku/">batman.jytol.fi/~saku/</A> tai
<A HREF="http://tzimmola.tky.hut.fi/saku/">tzimmola.tky.hut.fi/saku/</A>.
Kaikki tärkeimmät tiedotteet julkaistaan myös Sakunetissä ja yhdistyksen
jäsenet saavat vielä elokuussa kutsun kotiinsa. Tietoa saa myös
tapahtumavastaava Janne Siréniltä
(<A HREF="mailto:siren@mikrobitti.fi">siren@mikrobitti.fi</A>),
puh. 050 522 3690.
 </P>

 <P>
Toivottavasti näemme 4. syyskuuta Vantaalla! Jos et kuitenkaan yrityksistä
huolimatta pääse mukaan, muista seurata kotisivuiltamme tapahtuman
Internet-yhteyden edistymistä ja osallistu hauskanpitoon kotoasi. Olemme
varanneet pienen kilpailuyllätyksen kotijoukoillekin.
 </P>

 <P ALIGN=CENTER>* * *</P>

 <P>
Suomen Amiga-käyttäjät ry. on pyrkinyt parhaansa mukaan varmistamaan kaikki
edellä esitetyt tiedot. Niiden luonteen vuoksi muutokset ovat kuitenkin
mahdollisia. Yhdistys ei vastaa mahdollisten muutosten aiheuttamista
vahingoista. Suosittelemme seuraamaan mainittuja tiedotuskanavia, sillä
seuraava Saku-lehti ilmestyy vasta tapahtuman jälkeen.
 </P>

</BODY>
</HTML>
