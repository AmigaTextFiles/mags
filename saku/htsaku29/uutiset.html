<!DOCTYPE HTML PUBLIC "-//W3C//DTD HTML 4.0 Transitional//EN">
<HTML>
<HEAD><TITLE></TITLE></HEAD>
<BODY>

 <HR>
 <B>Uutiset</B><BR>
 <I>Terho Henriksson</I>
 <HR>

 <P>
Sen jälkeen kun Amigan pääjohtajaksi siirtyi Gatewayltä Jim Collas, asiat
ovat todella lähteneet liikkeelle. Hatarista ensiaskeleista on nyt
siirrytty selkeään toimintasuunnitelmaan, jonka ansiosta nopea eteneminen
kohti NG Amigan julkaisuhetkeä on mahdollista.
 </P>

 <P>
Myönteistä on lisäksi Amigan lisääntynyt kommunikaatio Amiga-käyttäjien
kanssa yksilötasolla. Internetissä uudella Bulletin Board -osastolla voi
käydä kertomassa ideoistaan ja lisäksi keskustella niistä muiden amigistien
kanssa ympäri maailmaa.
 </P>

 <P><H3>Saku 99 -tapahtuma järjestetään syyskuussa</H3></P>

 <P>
Suomen Amiga-käyttäjät ry:n kolmas vuotuinen Amiga-tapahtuma, Saku 99,
järjestetään lauantaina 4. syyskuuta 1999 tiedekeskus Heurekassa Vantaalla,
lähellä Helsinkiä. Tapahtuma on avoinna kello 12-17 ja sisäänpääsy on
ilmainen. Mukana on Amigan Petro Tyschtschenko, kotimaisia Amiga-alan
yrityksiä, käytettyjen Amiga-tavaroiden myyntipöytä, Amiga-aiheinen
videoesitys sekä paljon muuta ohjelmaa.
 </P>

 <P>
Lisätietoja tapahtumasta löydät oheisesta artikkelista
<A HREF="saku99.html">"Saku 99 - Suomen suurin Amiga-tapahtuma lähestyy"</A>
sekä Internetistä Suomen Amiga-käyttäjät ry:n kotisivuilta: 
<A HREF="http://batman.jytol.fi/~saku/">batman.jytol.fi/~saku/</A> tai
<A HREF="http://tzimmola.tky.hut.fi/saku/">tzimmola.tky.hut.fi/saku/</A>.
 </P>

 <P><H3>Assembly '99 elokuussa</H3></P>

 <P>
Tämän vuoden Assembly-tapahtuma järjestetään 6.-8. elokuuta Helsingin
Hartwall Areenalla. Tapahtuma alkaa perjantaina klo 10 ja päättyy
sunnuntaina klo 20. Yli 4000 neliön kokonaistilat takaavat 1800
tietokonepaikkaa sekä tilaa jopa 5000 ihmiselle. Iso halli tarjoaa
partyväelle hyvät syömis-, juomis-, peseytymis- ja nukkumismahdollisuudet
sekä muita oheispalveluita, suurimman osan niistä ympäri vuorokauden ja
edellisvuodesta parannettuina.
 </P>

 <P>
Jopa kipurajan ylittäneestä edellisvuoden melutasosta on opittu: tänä
vuonna partypaikalla on desibeliraja. Yli 12 metriä leveä valkokangas takaa
demojen hyvän näkyvyyden. Ethernet-verkko yhdistää suurimman osan
tietokonepaikoista partyverkkoon. Tapahtumaa voi seurata myös IRCissä
kanavilla #asm99 ja #assembly99.
 </P>

 <P>
Tapahtuman odotetuin osuus on tietenkin compot eli kilpailut. Tänä vuonna
Amiga-sarjassa on tuttuun tapaan democompo sekä 64k:n ja 4k:n introcompot.
Compokoneena on A4000/1200, 2 Mt Chip, 16 Mt Fast, 68060/PPC604 (233 MHz),
CyberVisionPPC-grafiikkakortti ja Delfina-äänikortti. Lisäksi kilpaillaan
PC-, Mac-, C64-, grafiikka-, musiikki- sekä Java- ja Wild-sarjoissa.
Kaikkiaan palkintoja on jaossa 20 000 euron edestä (summaan ei sisälly
softapalkinnot) laitteina, softana ja silkkana rahana.
 </P>

 <P>
Lisää tapahtuman kotisivulla:
<A HREF="http://www.assembly.org">www.assembly.org</A>
 </P>

 <P><H3>Uutta Petsoffilta: mm. Delfina Plus</H3></P>

 <P>
Delfina Lite -äänikortin seuraaja Delfina Plus paikkaa edeltäjänsä
puutteita ja myös tarjoaa enemmän suorituskykyä. Uudessa mallissa tärkein
parannus on aidosti 16-bittinen ja tehokkaampi väylä, joka kuluttaa
vähemmän Amigan CPU- ja Delfinan DSP-aikaa ja takaa vähintään kolme kertaa
nopeamman siirtonopeuden Delfina Liteen verrattuna. Tämä mahdollistaa
useiden samanaikaisten audio-ohjelmien (AHI tai Delfina) käytön ilman
järjestelmän tahmaantumista.
 </P>

 <P>
DSP:n kellotaajuutta on nostettu 40:stä 74:ään MHz:iin, jolloin edes
useampi yhtäaikainen DelFX-efektiohjelma ei kuluta kaikkea Delfinan tehoa
eikä Delfinan kernelin tarvitse alentaa kellotaajuutta 48 kHz:sta, kuten
Liten kanssa usein käy. Käyttäjä voi seurata DSP:n kuormitusta
DelfLoad-ohjelmalla. Mm. AHI-tukea on parannettu ja muitakin ominaisuuksia
on liuta.
 </P>

 <P>
Korttiin on saatavana myös muistinlaajennu, DelfSer-porttilaajennus (sopii
myös Liteen) sekä AuodioLab 16 v2.0 -ohjelmisto, jotka voi ostaa myös
erikseen. Lite-mallin omistajat saavat edullisen päivitystarjouksen.
Delfina Plus valmistuu ennakkotietojen mukaan heinäkuun aikana. Kortin
ennakkotilaushinnat ovat seuraavat (Delfinan oma perusohjelmisto ja
SoundFX-editori sisältyy kaikkiin hintoihin):
 </P>

 <TABLE>
  <TR><TD>Delfina Plus<TD>220 e/1600 mk
  <TR><TD>Delfina Plus & AL16<TD>300 e/2180 mk
  <TR><TD>Delfina Plus 128k<TD>300 e/2180 mk
  <TR><TD>Delfina Plus 128k & AL16<TD>380 e/2750 mk
 </TABLE>

 <P>
Myös Delfina 1200:n (kelloporttiin liitettävä A1200:n äänikortti) DSP:n
kellotaajuus on nostettu 74 MHz:iin eli samaan kuin Delfina Plus -kortissa.
Delfina 1200:n hinta on pysynyt silti entisellään (255 e/1840 mk).
 </P>

 <P>
Delfinan ohjelmisto on myös uudistunut. Sen ja lisää tietoa Petsoffin
tuotteista voi hakea kesäkuun alussa avatusta uudesta Web-osoitteesta:
<A HREF="http://www.petsoff.com">www.petsoff.com</A>
 </P>

 <P><H3>Offline Orbit ja E!-Pager ilmaiseksi</H3></P>

 <P>
Janne Sirén on julkaissut ilmaiset avaintiedostot shareware-ohjelmiinsa
Offline Orbit ja E!-Pager. Offline Orbit on etälukija ja E!-Pager
chat-ohjelma EXCELSIOR! BBS:lle. Avaimet voi noutaa Aminetistä:
 </P>

 <P>
<A HREF="http://ftp.sunet.se/pub/aminet/comm/misc/epookey.lha">
http://ftp.sunet.se/pub/aminet/comm/misc/epookey.lha</A>
 </P>

 <P><H3>AmigActive panostaa laatuun</H3></P>

 <P>
Amigan lehtimarkkinoita piristämään ilmestyy pian AmigActive, joka aikoo
pitää laatutason korkealla lehden lisäksi myös mukana tulevassa CD-ROMissa
sekä Internet-sivuillaan. Lehden tekijöillä on tavoitteena yhdistää rompun
materiaali lehden sisältöön, jolloin lehden lukijat voivat hakea
hyötyohjelma- ja peliarvosteluihin demoja ja kuvaruutukaappauksia kätevästi
kansirompulta.
 </P>

 <P>
Normaalin uutisoinnin lisäksi AmigActivesta löytyy peliarvosteluja
parhaimmista Amigan peleistä. Eniten lehti aikoo kuitenkin panostaa uusien
ja mielenkiintoisten tuotteiden esittelyyn ja niiden käytön opastukseen.
 </P>

 <P>
Lisätietoja:
<A HREF="http://www.amigactive.com">www.amigactive.com</A>
 </P>

 <P><H3>NG Amigasta pian lisää tietoa</H3></P>

 <P>
World of Amiga '99 -tapahtumassa Lontoossa 24. ja 25. heinäkuuta Jim Collas
aikoo julkaista NG-Amigan viimeisimmät speksit. Myös suunnitteluyritys
Pentagramin työnäytteitä koneen ulkomuodosta on nähtävillä. Lisäksi
tapahtumassa esitellään uutta AmigaSoft-käyttöympäristöä. Julkistus
kuullaan myös samana viikonloppuna Kaliforniassa pidettävässä AmiWest '99
-tapahtumassa puhelinlinjaa apuna käyttäen.
 </P>

 <P>
Lisätietoja tapahtumista:
<A HREF="http://www.worldofamiga.com">www.worldofamiga.com</A>,
<A HREF="http://www.sacc.org/amiwest/">www.sacc.org/amiwest/</A>
 </P>

 <P><H3>Glaze3D kiinnostaa Amigaa?</H3></P>

 <P>
Jim Collas kertoi Amiga Formatin heinäkuun numerossa mahdollisia
vaihtoehtoja Amigan uudeksi prosessoriksi. Hän mainitsi Transmetan, Project
X:n (nyk. Nuon), MIPS:n, Digital Alphan ja myös suomalaisen Bitboys Oy:n
Glaze3D:n. Pääasiallista prosessoria ei ole vielä valittu, mutta Collasin
mukaan AmigaSoft tukee ainakin PowerPC:tä.
 </P>

 <P><H3>Lyhyesti Glaze3D:stä:</H3></P>

 <P>
DirectRDRAM-muistin ansiosta Glaze3D pystyy laskemaan 400 miljoonaa
kaksoisteksturoitua pikseliä sekunnissa 32 bitin tarkkuudella. Vauhti ei
hidastu, vaikka mukaan lisättäisiinkin läpinäkyvyys- ja sumuefektejä yms.
Lisäksi Glaze3D:n arkkitehtuuri on mahdollista skaalata 800 miljoonaan
pikseliin/sekunti asti. Tekstuurien maksimikoko on 4096x4096 pikseliä.
Näyttötiloja tuetaan aina 1600x1200:een asti. Myös TV-ulostulo on
mahdollista. Glaze3D tukee OpenGL- ja DirectX-standardeita.
 </P>

 <P>
Lisätietoja ja kuvaruutukuvia:
<A HREF="http://www.bitboys.fi/a_pr_glaze3d.html">www.bitboys.fi/a_pr_glaze3d.html</A>
 </P>

 <P><H3>Amiga Bulletin Board avattu</H3></P>

 <P>
Amiga Bulletin Board on Amigan kotisivuilta löytyvä uusi osasto, jossa
amigistit ympäri maailman voivat jakaa ideat ja mielipiteet Amigan kanssa.
Järjestelmä toimii ilman Java- ja Javascript-selaimia. Lisäksi
käyttöliittymä on selkeä ja helppokäyttöinen. Developer- ja Suggestion Box
-osastot ovat avoimia kaikille kävijöille. Sen sijaan salasanaa tarvitaan
tai sitä voi pyytää The Advisory Council, Press- ja
Dealer/Developer-osastoille.
 </P>

 <P>
Amiga Bulletin Board:
<A HREF="http://www.amiga.de/cgi-bin/Ultimate.cgi">www.amiga.de/cgi-bin/Ultimate.cgi</A>
 </P>

 <P><H3>Executive Update</H3></P>

 <P>
Executive Update on Amigan pääjohtaja Jim Collasin palsta Amigan
virallisilla kotisivuilla. Sen tarkoituksena on toimia informaatiokanavana
amigisteille. "Update on major activities" -linkin takaa löytyy
henkilöstöuutiset, tärkeimmät Amigan kehitysaskeleet sekä tapahtumat ja
tapaamiset, joissa Amiga on mukana. "Open letter to the community":n
tavoitteena antaa lisätietoja Amigan kehittämisestä sekä myös oikaista
vääriä huhupuheita.
 </P>

 <P>
Jim Collas kertoi ensimmäisessä avoimessa kirjeessään, että Gatewayn
sisäiset uudelleenorganisoinnit ovat häirinneet Amigaa alkutaipaleella ja
siitä on aiheutunut viivästystä, mutta kuitenkin asiat ovat loksahtaneet
paikoilleen. Collasilla on vakaa usko, että Amiga tulee olemaan tärkeä osa
tietotekniikan vallankumouksessa. Hän lupasi, että Amiga tulee jatkossa
entistä enemmän panostamaan kommunikointiin amigistien kanssa.
 </P>

 <P>
Toukokuun kirjeessä kerrottiin määritelmä sille, mitä "information
appliance" tarkoittaa Amigan tapauksessa. Kyse on LCD-mikroista,
Internet-terminaaleista, pelikoneista ja digitaalisista TV:hen
liitettävistä set-top-laitteista. Nämä liitetään toisiinsa verkon
välityksellä ja kokonaisuus muodostaa käyttöympäristön. Siksi on paljon
sopivampaa kutsua AmigaSoftia käyttöympäristöksi kuin käyttöjärjestelmäksi,
koska järjestelmään voi kuulua useita tietokoneita.
 </P>

 <P>
Viimeisimmässä, 1.7. julkaistussa uudelleenkirjoituksen vuoksi hieman
"myöhästyneessä" kesäkuun kirjeessään Collas kertoo tajunneensa, ettei ole
antanut tarpeeksi selkeää tietoa Amigan suunnitelmista Amiga-yhteisölle.
Amiga kokoaa parhaillaan 5-7 sivun mittaista tuotesuunnitelma- ja
tekniikkamuistiota, jossa annetaan tarkempaa tietoa mm.
AmigaSoft-käyttöympäristöstä (Operating Enviroment), NG Amigasta (Amiga
Multimedia Convergence Computer) ja uudesta Amiga-teknologiasta. Muistio
julkaistaan ensi viikon alussa Internetissä.
 </P>

 <P>
Lisätietoja:
<A HREF="http://www.amiga.de/diary/executive-e.html">www.amiga.de/diary/executive-e.html</A>
 </P>

 <P><H3>Amiga julkisti animaatiokilpailun</H3></P>

 <P>
Yhteistyössä IOM Film and Video Productionsin kanssa Amiga etsii parasta
videotraileria uudelle käyttöjärjestelmäpäivitykselle, OS 3.5:lle.
Palkintoina on jaossa 3 kpl Amiga 1200 HDD Magic -pakettia ja 25 kpl OS 3.5
-käyttistä.
 </P>

 <P>
Kilpailuun osallistuvien tavoitteena on tehdä noin 30 sekuntia pitkä
videopätkä käyttäen ainoastaan Amigan laitteistoa ja ohjelmistoja.
Kilpailun tuomaristo kiinnittää huomiota eniten kilpailutöiden
ammattimaisuuteen ja omaperäisyyteen. Viimeinen osallistumispäivä on
lokakuun 15., 1999.
 </P>

 <P>
Lisätietoja:
<A HREF="http://www.amiga.com">www.amiga.com</A>
 </P>

 <P><H3>Amiga Radio News</H3></P>

 <P>
Amerikkalainen Casey Harverson ylläpitää ja toimittaa Amigan radiouutisia
Internetissä. Uutisia voi kuunnella osoitteesta
<A HREF="http://ugn.amiga.org/arn/">ugn.amiga.org/arn/</A> ja ne
ovat saatavissa MPEG Layer 3, RealAudio 3.0, GSM- ja ADPCM-formaateissa.
Äänitiedosto voidaan joko imuroida omalle koneelle tai kuunnella
online-streaminä. Sivuilta löytyy myös tietoa, millä ohjelmilla tiedostojen
kuuntelu onnistuu eri tietokoneissa.
 </P>

 <P>
Jo nyt Amigan radiouutiset ovat tarjonneet uusia tuulia uutisointiin mm.
ohjelmien tekijöiden haastattelujen muodossa. Uutisia välitetään myös
paikan päältä AmiWest-tapahtumasta, ja suunnitelmissa on olla paikalla myös
NG Amigan julkaisutunnelmissa. Lisäksi systeemiä on tarkoitus kehittää
kohti live-Amiga-radiota, johon käyttäjät voivat soittaa ohjelman aikana.
 </P>

 <P>
Lisätietoja Amiga Radio Networkin kotisivulta:
<A HREF="http://ugn.amiga.org/arn/">ugn.amiga.org/arn/</A>
 </P>

 <P><H3>Tietoja OS5:sta IRCistä</H3></P>

 <P>
OS5-kehitystyöryhmästä Allan Hovemose on keskustellut Amiga-käyttäjien
kanssa IRCissä OS5:sta ja uuden Amigan käyttökohteista. Seuraavassa
joitakin yhteenvetoja.
 </P>

 <UL>
  <LI>Amigalle suunnitellaan kokonaista tuoteperhettä, johon voisi kuulua esim. käsimikroja, Internet-terminaaleja, Internet-TV-laitteita yms. Myös low-end- ja high-end-tarpeisiin on tulossa omat mallit.
  <LI>Käyttöympäristön ytimen, Neutrino-mikrokernelin, toimittaa QNX. Amigan OS5-kehittelyryhmä San Josessa vastaa OS5:n "korkeampien tasojen" koodauksesta. Näihin kuuluvat muun muassa koneen uuden ajan multimediaominaisuudet.
  <LI>OS5:n kehittelyssä on panostettu paljon helppokäyttöisyyteen. Directory Opus 5:n tapaista käyttöliittymää ei haluta, koska se on peruskäyttäjän kannalta sekavan tuntuinen. Sen sijaan pyritään siihen, että eri toiminnot voidaan suorittaa vain yhdellä tavalla, jolloin koneen käytöstä tulee selkeää ja johdonmukaista. Toisaalta DOpus5:n käyttöliittymä on sopiva Developer-koneelle.
  <LI>OS5 tulee esittämään uudenlaisen tavan ohjelmakohtaisten resurssitiedostojen sijoittamiseen. Sovellusohjelma ja sen tarvitsemat konfigurointi-, kirjasto- yms. tiedostot sijoitetaan yhteen hakemistoon ja sen alihakemistoihin. Tällöin ohjelman siirto paikasta toiseen ja sen poistaminen on helppoa, ja käyttöympäristön tarvitsemat hakemistot voidaan pitää selkeästi erillään sovellusohjelmien tiedostoista.
  <LI>Guru Meditationin tapaiset vaikeasti ymmärrettävät virheilmoitukset aiotaan jättää kuluttajaversiosta pois ja korvata ne helpommin ymmärrettävillä. Myös käyttöympäristöstä tehdään paremmin virhetilanteista selviytyvä.
  <LI>Shelliä kehitetään edelleen ja siihen liitetään Unix-maailmasta csh/bash:n hyväksi koettuja ominaisuuksia luopumatta kuitenkaan helppokäyttöisyydestä ja toimivuudesta.
 </UL>

 <P>
Koko keskustelu on luettavissa osoitteessa:
<A HREF="http://www.cucug.org/amiga/aminews/1999/990509-cucug.html">
www.cucug.org/amiga/aminews/1999/990509-cucug.html</A>
 </P>

 <P><H3>Klassista linjaa Randomizeltä</H3></P>

 <P>
Genesis Odyssey PPC II on Randomizen A1200:n emolevyyn perustuva tornitettu
Amiga. Koneen peruskokoonpanossa on prosessoreina 060/50 MHz ja PPC/160
MHz. Grafiikkapuolelta löytyy Permedia 2 -piirisarjaan perustuva
näyttökortti 8 Mt:n muistilla. Odyssey on myös yhteensopiva Video Toaster
Flyerin kanssa. Lisäksi peruskokoonpanoon kuuluu 16 Mt muistia, 3,2 gigan
kiintolevy ja 40x CD-ROM-asema. Levyasemaa on terästetty Catweaselilla,
joka mahdollistaa DD- ja HD-levyjen käytön. Lisäksi löytyy tuki
XTRA-HD-formaatille (2380 kt). Koneen mukana toimitetaan Magic-paketin
ohjelmistot, Personal Paint 7.1 ja paketti muitakin ohjelmia.
 </P>

 <P>
Lisäinfoa:
<A HREF="http://www.randomize.com">www.randomize.com</A>
 </P>

 <P><H3>Amigan kello tarkasti oikeaan aikaan</H3></P>

 <P>
FACTS mahdollistaa Amigan kellon oikeaan aikaan asettamisen 20
millisekunnin tarkkuudella. Se hakee ajan Internetistä Network Time
-projektiin liitetystä serveristä. Toimiakseen se tarvitsee AmiTCP4:n tai
yhteensopivan TCP/IP-pinon. Ohjelma voi toimia moniajossa taustalla ja sitä
voidaan kontrolloida graafisella käyttöliittymällä, Arexxilla tai CLI:stä
käsin. FACTS pitää huolen myös talvi/kesäaikojen muutoksista.
Päiväystulosteet on lokalisoitu ja ohjelma on muutenkin
käyttisystävällinen.
 </P>

 <P>
FACTS on saatavana ilmaiseksi Internetistä:
<A HREF="ftp://sunsite.org.uk/comm/tcp/facts.lha">ftp://sunsite.org.uk/comm/tcp/facts.lha</A>
 </P>

 <P>
Lisätietoja FACTSin tukisivulta:
<A HREF="http://www.unsatisfactory.freeserve.co.uk/facts/">
www.unsatisfactory.freeserve.co.uk/facts/</A>
 </P>

 <P><H3>Village Tronicilta Voodoo-kortti</H3></P>

 <P>
Village Tronic julkaisee kuluvan vuoden 3.-4. neljänneksellä Classic
Amigalle 3Dfx:n Voodoo-piirisarjaan perustuvan 3D-kiihdytinkortin, joka
liitetään Picasso IV -näyttökortilla sijaitsevaan PCI-yhteensopivaan
liitäntään. Kortti tukee Picasso IV:n Pablo IV -moduulia. Sen ansiosta on
mahdollista näyttää 3D-ulostuloa TV:ssä tai nauhoittaa sitä videolle.
Kiihdytinkortti pystyy 16-bittiseen 960x720-resoluutioon, siinä on 8 Mt
grafiikkamuistia ja se tukee Glide- ja Ward3D-ajurijärjestelmiä.
Vaatimuksena on Zorro III -väylä (A3k, A4k, A1200 ZIII-kortilla) ja
040/25-prosessori. Web-sivuilla on käynnissä myös kilpailu, jossa Village
Tronic hakee osuvaa nimeä uudelle kortille.
 </P>

 <P>
Lisätietoja:
<A HREF="http://www.villagetronic.com/amiga/">www.villagetronic.com/amiga/</A>
 </P>

 <P><H3>Millennium</H3></P>

 <P>
NewTek ja NovaDesign julkaisevat Amigalle Millenniumin, joka on
päivityspaketti Amigan Video Toasteriin. Millennium sisältää joitakin
suosituimmista ohjelmista tältä vuosikymmeneltä kuten myös täysin uutta
materiaalia. Satoja uusia efektejä ja erilaisia kuvahäivytyksiä on lisätty.
Kaikki efektit ovat ammattilaisten suunnittelemia. Lisäksi uusia efektejä
voidaan luoda Wipe Studiolla Amigan Toaster/Flyeriin. Pakettiin kuuluu
useita romppuja, joista löytyy lisäksi oheismateriaalia kuten fontteja ja
täysvärisiä taustoja. Millennium vaatii vähintään Amiga Toasterin version
3.1, mutta versio 4.2 tarvitaan kaikkiin efekteihin ja uusiin
ohjelmistoihin.
 </P>

 <P>
Lisätietoja NewTekniquesin sivuilta:
<A HREF="http://www.newtekniques.com/TekTicker/Archives/tektick050.html">
http://www.newtekniques.com/TekTicker/Archives/tektick050.html</A>
 </P>

 <P><H3>Fusionin PPC-päivitys työn alla</H3></P>

 <P>
Blittersoft julkaisi tietoja PCx- ja Fusion-emulaatioiden
PowerPC-moduuleista. Kyseessä on päivityspaketti emulaatioiden
68k-versioihin, joten alkuperäiset tuotteet tarvitaan lisäksi. Blittersoft
vaatii vähintään 500 ennakkotilausta. FusionPPC on jo kerännyt tarvittavan
ennakko-ostajamäärän. Ennakkoon maksaneet ostajat saavat 68k-version
ilmaiseksi.
 </P>

 <P>Fusion PPC (Mac-emulaatio):</P>

 <UL>
  <LI>tukee kaikkia PPC:lle koodattuja MacOS-versioita
  <LI>vaatii/tukee PPC-Macien ROMeja julkaisuhetkellä, tulevaisuudessa suunnitteilla myös iMac-systeemi-CD:n tuki, jolloin erillistä ROMia ei tarvita
  <LI>käyttää suoraan 68k CPU:ta suorittamaan ei-PPC-ohjelmien 68k-käskyt
  <LI>tukee suurinta osaa nykyisestä PPC-Mac-ohjelmistosta
 </UL>

 <P>PCx PPC (PC-emulaatio):</P>

 <UL>
  <LI>täydellinen Pentium II -prosessorin emulointi moniprosessoroinnin avulla
  <LI>68k käsittelee videon, äänen ja I/O-toiminnot
  <LI>PPC hoitaa ainoastaan raskasta tehoa vaativan x86-emuloinnin
  <LI>Windows 95/98 -tuki
  <LI>kaikin puolin nopeampi
  <LI>parannettu videotuki, tukee kaikkia VESA-näyttömoodeja
  <LI>parannettu äänituki
 </UL>

 <P>
Lisätietoja:
<A HREF="http://www.microcode-solutions.com/amiga/new.html">
www.microcode-solutions.com/amiga/new.html</A>
 </P>

 <P><H3>ImageFX 4 tukee animaatiota</H3></P>

 <P>
Nova Designin ImageFX-kuvankäsittelyohjelman nelosversion tärkein uusi
ominaisuus on animaatiotuki. Nyt on mahdollista luoda korkealaatuisia
animaatioita Internetiin tai videokäyttöön. Animaatiotoiminnot ovat yhtä
helppokäyttöisiä kuin esim. DeluxePaintissa mutta paljon tehokkaampia.
Täysvärianimaatiot, palettiperusteiset animaatiot ja harmaasävyanimaatiot
on mahdollista toteuttaa ja testata ImageFX:n ikkunoidun käyttöliittymän
avulla käyttäen video-tyylistä kontrollipaneelia.
 </P>

 <P>
Uusia kuvankäsittelytoimintoja on myös lisätty. Fireworks-efekti
mahdollistaa esim. realistisen ilotulituksen. Sopivasti parametreja
muuttamalla voidaan saada aikaan vaikkapa kolikkosuihku. Distorter on
samantyylinen kuin 3D-perspektiivipyöritys mutta ilman rajoituksia. Kuvaa
voi kieputella ja venytellä haluamaansa muotoon. Tekstigeneraattoriin on
tehty paljon muutoksia. Nyt voidaan käyttää Postscript (tm) fontteja,
Amigan omien fonttien lisäksi. Lisäksi fonttien reunat on mahdollista
pehmentää.
 </P>

 <P>
ImageFX on saatavana CD-ROMilla. Mukana tulee kuponki, jolla voi tilata
levykeversion, jos niin haluaa. Bonuksena CD-ROM-versiossa on kuvia,
animaatioita ja melkein kaikki mitä Nova Designin kotisivuilta löytyy.
 </P>

 <P>
Lisätietoja:
<A HREF="http://www.novadesign.com">www.novadesign.com</A>
 </P>

 <P><H3>Impulse Multiprosessing system</H3></P>

 <P>
Impulsella on ollut työn alla jo lähes vuoden ajan multiprosessorikortti
Amigalle. Se valmistetaan yhteistyössä IAT Manufacturingin (UK) ja
Alternate Approachin (USA) kanssa. AA valmistaa korttia varten
mikrokäyttöjärjestelmän, joka mahdollistaa multiprosessoinnin tuen
liittämisen nykyiseen AmigaOS:iin. IAT valmistaa varsinaisen kortin, joka
perustuu Motorolan Coldfire-perheen prosessoreille. Korttien
maailmanlaajuisista toimituksista vastaa Blittersoft.
 </P>

 <P>
Lisätietoja:
<A HREF="http://www.freeyellow.com/members7/iatmanufacturing/impulsemain.html">
www.freeyellow.com/members7/iatmanufacturing/impulsemain.html</A>
 </P>

 <P><H3>iBrowse2:n julkaisu lähestyy</H3></P>

 <P>
iBrowse2 sisältää paljon uusia ominaisuuksia vaativalle surffaajalle.
Tärkeimpiä parannuksia:
 </P>

 <UL>
  <LI>tuki Macromedian Shockwave-plug-in:lle
  <LI>täydellinen JavaScript 1.2
  <LI>HTML 4.0 -tuki
  <LI>parannettu käyttöliittymä
  <LI>parannettu asetusohjelma (mahdollista määritellä selainasetukset jokaiselle web-sivulle erikseen)
  <LI>cache on koodattu uudelleen (nopeampi ja helpompi käyttää)
  <LI>parseri on koodattu uudelleen (nopeampi)
  <LI>mahdollisuus avata monta erillistä selainta samaan ikkunaan (vaihto tab-näppäimellä)
  <LI>tuki ulkoiselle uutistenlukuohjelmalle
 </UL>

 <P>
Lisätietoja:
<A HREF="http://www.hisoft.co.uk/amiga/ibrowse/ibrowse2.html">
www.hisoft.co.uk/amiga/ibrowse/ibrowse2.html</A>
 </P>

 <P><H3>AmozillaX Amigan Web-selainten kärkeen</H3></P>

 <P>
Netscape 5:n vapaasti levitettävään koodiin perustuva AmozillaX aiotaan
julkaista Amigalle heinäkuussa World Of Amiga '99 -tapahtumassa. AmozillaX
tullaan julkaisemaan ilmaiseksi. Tärkeimpiä ominaisuuksia:
 </P>

 <UL>
  <LI>HTML 4.0 "Gecko" -layout-moottori
  <LI>tyylisivut (CSS 1 ja CSS 2 osittain)
  <LI>DOM 1
  <LI>XML 1.0
  <LI>JavaScript 1.5
  <LI>PNG-, JPEG-, GIF XBM ja IFF-kuvaformaattien tuki
  <LI>Shockwave- ja Real Audio -tuki
  <LI>AREXX plugins
  <LI>tiedostojen imuroinnista huolehtii selaimesta riippumaton ohjelma SilentDownload-teknologialla
  <LI>HTTP1.1-, FTP- ja Gopher-protokollat
  <LI>URL-osoitteen täydennys
  <LI>mahdollisuus tallentaa kotisivujen osoitteet näppäinkomentojen taakse
  <LI>AOL Instant Messenger -viestiohjelma
  <LI>sisäänrakennettu Web-serveri (optiona)
 </UL>

 <P>
AmozillaX julkaistaan 030-, 040- ja 060-prosessoreille. PowerPC-tuki on
aluksi nopeuttamassa kuvien näyttämistä. PowerPC:lle täysin koodattu versio
on saatavilla elokuussa.
 </P>

 <P>
Lisätietoja:
<A HREF="http://www.realdreams.cz/amiga/local/24_4amozillaf.html">
www.realdreams.cz/amiga/local/24_4amozillaf.html</A>
 </P>

 <P><H3>REBOL 2.0  julkaistu</H3></P>

 <P>
REBOL 2.0 mahdollistaa tiedon välityksen ja tulkinnan maailmanlaajuisesti
Internetin välityksellä. REBOL 2.0:lla tehty koodi toimii 21 eri
tietokonejärjestelmässä ilman muutoksia. REBOL 2.0 on alusta alkaen
valmistettu helppokäyttöisyyttä silmälläpitäen, jotta jopa vasta-alkajat
voivat käyttää sitä jokapäiväiseen, tehokkaaseen ja joustavaan
tiedonvälitykseen verkossa. Tyypillisiä esimerkkejä REBOLIN käytöstä ovat
sähköpostien käsittely, Web-sivujen hallinta, tiedonhaku Internetistä,
tiedostojen siirto ja uutisryhmien käsittely.
 </P>

 <P>
Rebolin syntaksi on helppo omaksua ja lyhyen 10-osaisen esittelyjakson
jälkeen vasta-alkajakin voi saada aikaan tuloksia tunneissa. Rebol
säilyttää ja siirtää kaiken datan tekstinä, mahdollistaen tiedon välityksen
e-mailina sekä sen tarkastelun ja editoinnin tekstieditorilla.
Monimutkaisen verkkoteknologian ymmärtäminen ei ole välttämätöntä.
 </P>

 <P>
REBOL Technologiesin perusti AmigaOS:n luoja Carl Sassenrath maaliskuussa
1998. REBOL 2.0 on saatavana ilmaiseksi Amigalle Internetistä REBOLin
virallisilta tukisivuilta:
<A HREF="http://www.rebol.com">www.rebol.com</A>
 </P>

 <P><H3>TurboPrint-päivitys</H3></P>

 <P>
TurboPrintin versiosta 7.04 löytyy normaalien bugikorjauksien lisäksi
ajurit HP DeskJet 880 ja 895-kirjoittimille. Tällä hetkellä TurboPrintin
kirjoitinajuriohjelmistoon on työn alla ajurit seuraaville kirjoittimille:
 </P>

 <UL>
  <LI>HP DeskJet 880, 895 (korvaava ajuri: DeskJet 540)
  <LI>HP LaserJet 1100, 2100, 4000, 5000 series (korvaava ajuri: LaserJet 6)
  <LI>Epson Stylus Photo 750 (korvaava ajuri: Epson Stylus Color 740)
 </UL>

 <P>
Lisätietoja ja päivitystiedoston imurointi Internetistä:
<A HREF="http://www.irseesoft.com/tp_faqs.htm">www.irseesoft.com/tp_faqs.htm</A>
 </P>

 <P><H3>Candy Factory Pro</H3></P>

 <P>
Candy Factory Pro mahdollistaa näyttävien kolmeulotteisten logojen,
tekstien ja nappuloiden luonnin kätevästi esim. Web-käyttöön. Varsinkin
PPC-versiossa useimmat efektit ovat reaaliaikaisia. Hienojen tulosten
saaminen onnistuu kokeilemalla nopeasti.
 </P>

 <P>
Lisää Candy Factory Centralissa:
<A HREF="http://www.grafik.nu/candy/start.htm">http://www.grafik.nu/candy/start.htm</A>
 </P>

 <P><H3>Photogenics Gallery</H3></P>

 <P>
Photogenicsin ohjelmoija Paul Nolan on avannut gallerian, jossa esitellään
kyseisellä ohjelmalla tehtyjä töitä. Esillä on mm. Eric Schwartzin, Jan
Heinemannin ja Rod Volkmarin töitä. Sivustolta lisäksi löytyy mm. opastusta
Photogenicsin käyttöön.
 </P>

 <P>
Internet:
<A HREF="http://www.paulnolan.com">www.paulnolan.com</A>
 </P>

</BODY>
</HTML>
