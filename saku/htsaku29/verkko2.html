<!DOCTYPE HTML PUBLIC "-//W3C//DTD HTML 4.0 Transitional//EN">
<HTML>
<HEAD><TITLE>Käyttökokemuksia kiinteästä Internet-yhteydestä</TITLE></HEAD>
<BODY>

 <HR>
 <B>Käyttökokemuksia kiinteästä Internet-yhteydestä</B><BR>
 <I>Janne Pikkarainen</I>
 <HR>

 <P>
Viime Sakussa kerroin asuinalueelleni tulleesta kiinteästä
Internet-yhteydestä ja siitä, miten liitin A1200:ni verkkoon
PCMCIA-verkkokortin avulla. Kerron nyt verkon käyttökokemuksista ja
tapahtuneista muutoksista.
 </P>

 <P>
Sinnittelimme toukokuuhun saakka 64-kilobittisellä yhteydellä, joka kaiken
lisäksi tahmasi, pätki ja hidasteli. Ulkomaankaistakin oli niin ahdas,
ettei sinne meinannut millään päästä. Kun vielä ulkomaanyhteyksistä
veloitettiin erillistä maksuakin, päätimme vaihtaa verkko-operaattoria.
 </P>

 <P>
Toukokuun alussa saimmekin Telialta 256-kilobittisen yhteyden, jolla kelpaa
surffata. Yhteys ei ole vielä kertaakaan tahmannut, data liikkuu
kaksisuuntaisesti 30 kilotavua sekunnissa. Pahimmillaankin siirto on
hidastunut 15 kilotavun sekuntivauhdin tasolle, joka vastaa suunnilleen
kaksikaistaista ISDN:ää. Ruokahalu kasvaa syödessä, tällä hetkellä
suunnitelmissa on jo 2 Mbit/s -yhteys, joka toteutuu heti kun saamme lisää
osakkaita verkkoon.
 </P>

 <P>
Kokeilevana eksperimentalistina olen toki tehnyt yhteydellä kaikenlaista.
JPnet on saanut täysin uutta pontta oman FTP-palvelimen, telnet-linjojen,
WWW-sivujen, AmiComSys-palvelimen ja muiden uudistusten johdosta. Kaiken
asentaminen ei ole aina onnistunut kertaheitolla, mutta yleensä ottaen
uudet palvelut asentuvat yllättävänkin helposti.
 </P>

 <P>
Haastavampi homma olikin sitten asentaa Linux toiselle kiintolevylleni.
Päädyin Debianiin ja päätin kokeilla, miten sen asentaminen sujuu
ensikertalaiselta. Hain <A HREF="ftp://ftp.debian.org">ftp.debian.org</A>ista
itselleni Linuxin perusasennuspaketin (Amiga-install.lha ja base-xx.tgz).
Amiga-installin purettuani ja asennusdokumentin printattuani painoin
jännityksellä "Amiga Install" -ikonia. Ja kas, hetken konettani tutkittuaan
Linux valtasikin koko koneen haltuunsa. Eteen ilmestyi asennusruutu.
 </P>

 <P>
Alku aina helppoa. Asennusohjelma kyseli näytön tyyppiä,
näppäimistökarttaa, pakettien sijaintia, asennustyyppiä, aikavyöhykettä ja
vastaavaa. Ensimmäisellä kerralla verkkokorttiajurit jäivät kuitenkin
asentamatta, kun en vielä tiennyt oman verkkokorttiajurini tyypin olevan
"apne". Ohjeidenlukusession jälkeen tämäkin selvisi.
 </P>

 <P>
Seuraavaksi asennusohjelma kysyi, mitä kaikkea haluan asentaa. Uhrasin
Linuxille parin gigatavun partition, joten täysi asennus sallittakoon. Nyt
edessä oli asennusmedian valinta. Minullahan ei Linux-CD:tä tai vastaavaa
ollut, joten jouduin asentamaan Linuxin suoraan verkon yli. Valitsin
asennustyypiksi "FTP" ja annoin installerin jatkaa omaa elämäänsä.
 </P>

 <P>
Kas, nyt päästiin jo käyttäjiä luomaan. Tein root- ja muut tunnukset ja
jatkoin eteenpäin. Ensimmäisellä yrittämällä komento dselect
(asennuspakettien noutaminen & asentaminen) ei toiminut, sillä yhteyttä
FTP-palvelimelle ei saatu. Niinpä tietysti. Kerneliin oli asennettu kyllä
apnen ajurit, mutta muuten kone ei vielä tiennyt siitä. Näinpä edessä oli
ifconfigilla ja routella leikkiminen:
 </P>

 <P>
ifconfig eth0 62.236.120.129 broadcast 62.236.120.255 netmask 255.255.255.0<BR>
route add -net 62.236.120.0<BR>
route add -net 62.236.120.1<BR>
route add -net 62.236.120.2<BR>
route add default gw 62.236.120.1
 </P>

 <P>
Ylläolevankin olisi ehkä voinut tehdä vähemmällä, mutta ensikertalaisena
otin varman päälle. Johan alkoi lyyti kirjoittaa, dselect pääsi
FTP-palvelimelle. Noin neljän tunnin ja reilun 400 megatavun
imuroimistuokion jälkeen kaikki paketit olivat saapuneet. Asennusohjelma
jatkoi automaattisesti ohjelmien asennusta ja configuroimista. Yllättävän
helpostihan tämä tuntuu sujuvan, luulin etukäteen että minun tulisi itse
purkaa ja asentaa paketit.
 </P>

 <P>
Asentamisen jälkeen edessä oli tuttu Linuxin shell-prompti. Aikani
tekstipohjaisilla ohjelmilla leikittyäni päätin kokeilla, toimiiko X ja jos
toimii, miten nopeasti. Gosh. Ensimmäisellä yrityksellä X ei saanut näyttöä
avattua. Onneksi hakemistosta /usr/doc/X11R6/ löytyi pelastava
esimerkkitiedosto XF86Config, jonka kopioiminen hakemistoon /etc/X11
auttoi. Tuostakin tosin piti käydä muuttamassa hiiren tyypiksi /dev/mousen
tilalle /dev/amigamouse.
 </P>

 <P>
No nih, X käynnistyi. Sääli kyllä, näyttötila oli rupuinen 640x480. Eihän
sellaista kukaan voi käyttää, joten äkkiä pois painamalla
Ctrl-Alt-Backspace ja /etc/X11/XF86Configin modelinejä muokkaamaan.
m68k-Linuxin FAQ-sivuilta löytyi onneksi pelastava rivi, jolla sain
832x600-tilan toimimaan kuten pitääkin. Valitettavasti X vain on aivan
liian hidas AGA-koneessa, jos värejä iskee enemmän kuin 16 kappaletta. Edes
68060-prosessori ei auta asiaa, joten näytönohjain on enemmän kuin
paikallaan.
 </P>

 <P>
Muutoin Linux toimii aivan kuten sen pitääkin. Tähän asti se on tuntunut
erittäin vakaalta, ja jos minulla olisi toinen kone, tekisin siitä
WWW-palvelimen ja jotain muutakin. Normaalikäytössä AmigaOS on minulle
edelleenkin se luontevin vaihtoehto, sillä se on huomattavasti
yksinkertaisemmin muokattavissa ja peruskäytössä tuntumaltaan paras. Kuten
ylläolevasta huomaatte, Linux ei ole maailman yksinkertaisin asennettava
tai muokattava, jos Unix-kokemus uupuu. Kokeilemisen arvoinen se
ehdottomasti on, sillä onhan sille paljon mukavaa ohjelmistoa ja se on
erittäin vakaa.
 </P>

 <P>
Lisätietoja:
 </P>

 <P>
<A HREF="http://kannu.hai.fi">http://kannu.hai.fi</A><BR>
<A HREF="http://wea2.hai.fi">http://wea2.hai.fi</A><BR>
<A HREF="http://www.linux-m68k.org">http://www.linux-m68k.org</A><BR>
<A HREF="http://www.debian.org">http://www.debian.org</A><BR>
 </P>

</BODY>
</HTML>
