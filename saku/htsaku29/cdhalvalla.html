<!DOCTYPE HTML PUBLIC "-//W3C//DTD HTML 4.0 Transitional//EN">
<HTML>
<HEAD><TITLE>Kivaa köyhemmille - A1200 CD-aikaan halvalla</TITLE></HEAD>
<BODY>

 <HR>
 <B>Kivaa köyhemmille - A1200 CD-aikaan halvalla</B><BR>
 <I>Arto Ekman</I>
 <HR>

 <P>
HUOM! Tämä artikkeli on erityisesti suunnattu niille amigisteille, joilla
ei syystä tai toisesta ole tornikoteloa, 100x CD-ROM -asemaa eikä myöskään
taloudellisia edellytyksiä edellisiin.
 </P>

 <P>
Vielä kuukausi sitten itsekin haaveilin mahdollisuudesta kuunnella Amigalla
audiolevyjä ja käyttää esimerkiksi Aminet-ohjelmakokoelmia. Haave toteutui
alle 150 markalla! Nyt kerron muillekin haaveilijoille, miten tämä
onnistui. Operaation suoritin A1200:lla, mutta se saattaa onnistua myös
A600:ssa, onhan niissä molemmissa samanlainen IDE-ohjain.
 </P>

 <P>Tarvitset seuraavaa:</P>

 <UL>
  <LI>1 ATAPI/EIDE-liitäntäinen CD-ROM-asema (HUOM! yleensä kaikki asemat 4x:stä ylöspäin täyttävät vaatimuksen)
  <LI>40-napainen IDE-lattakaapeli, johon saa liitettyä kaksi laitetta
  <LI>44-napainen IDE-liitin (A1200:n IDE-liittimeen sopiva)
  <LI>virtalähde (esim. Micronik 230W), jossa on virtaliittimet ulkoisille lisälaitteille (oletan tässä, että CD-ROMista aletaan haaveilla vasta tehokkaamman powerin hankinnan jälkeen...)
  <LI>työkaluja: pora, viila tms.
  <LI>huolellisuutta ja kärsivällisyyttä
 </UL>

 <P>
Projekti alkaa halvan CD-ROM-aseman metsästyksellä, jossa uusin Keltainen
Pörssi on hyvä vaihtoehto. Jos et uskalla ostaa käytettyä tavaraa, löytyy
liikkeistä melko edullisesti uusiakin asemia. Itse luotan edelleen
kierrätykseen, ja päädyinkin Mitsumin 14x-asemaan, jonka ostin käytettynä
satasella.
 </P>

 <P>
Tarvittavan 40-napaisen IDE-kaapelin saa ostettua melkein mistä tahansa
tietokoneliikkeestä 20-50 markalla, ja 44-napainen liitin löytyy A1200:n
sisäisen IDE-kiintolevyn kaapelista. Tehopoweri on oikeastaan vaatimuksena,
koska jos sinulla on jo sisäinen kiintolevy, turbokortti ja nyt CD-ROM,
niin arvaat, ettei A1200:n alkuperäinen muuntaja kestä kulutusta. Itselläni
on sähköpuoli ratkaistu niin, että sisäinen IDE-kiintolevy saa sähköt
levykeaseman virtaliittimestä, ja CD-ROMiin olen vetänyt virtapiuhat
suoraan powerista.
 </P>

 <P>
Kun asema ja piuhat on hankittu, täytyy A1200:n kuoreen tehdä johonkin
kohtaan lovi, josta IDE-kaapelin saa vedettyä CD-ROM-asemaan.
 </P>

 <P ALIGN=CENTER><IMG SRC="kuvat/lovi.gif" WIDTH=253 HEIGHT=49></P>

 <P>
Itse sain tehtyä melko siistin loven piirtämällä kuoreen hahmotelman
sopivaan kohtaan ja poraamalla sen "sisään" pieniä reikiä muutaman millin
välein. Kun reikiä oli riittävästi, vaihdoin poranterän hieman suurempaan
ja porasin uuden kierroksen. Kun lovi oli muotoutunut, otin viilan käteen
ja siistin aukon suorakaiteen muotoiseksi.
 </P>

 <P>
Seuraavaksi on edessä sopivan IDE-piuhan valmistus. Koska 40-napainen ja
44-napainen IDE-kaapeli eroavat ainoastaan siinä, että jälkimmäisessä on
mukana virtajohtimet (johtimet 41-44), niin oma kaapeli on suhteellisen
helppo tehdä.
 </P>

 <P ALIGN=CENTER><IMG SRC="kuvat/kaapeli.gif" WIDTH=268 HEIGHT=41></P>

 <P>
Kytketään vain 44-napaiseen liittimeen 40-napaisen kaapelin kaikki johtimet
alkaen johtimesta 1, joka on merkattu yleensä punaiseksi. Tässä kannattaa,
jos vain mahdollista, käyttää liittiminä lattakaapeliin painettavia
malleja. Koska CD-ROM saa virran suoraan powerista, ei johtimia 41-44
tarvitse kytkeä ollenkaan.
 </P>

 <P>
HUOM! Kaapeli täytyy pujottaa koneen kuoressa olevasta lovesta ulos ennen
CD-ROMiin tulevan liittimen kiinnitystä!
 </P>

 <P>
Tämän jälkeen on edessä kaapelin liittäminen emolevylle ja toisen
40-napaisen liittimen liittäminen kiintolevyyn. Sitten vain kuori
paikoilleen ja toinen liitin vielä kiinni CD-ROMiin. Jos kaikki on mennyt
oikein, koneen tulisi käynnistyä normaalisti. Kun vielä asennat CD-ROMille
ajurit (esim. IDEFix-ohjelmiston, joka löytyy Aminetistä), niin voit
lopettaa haaveilemisen ja nauttia esimerkiksi edullisesta Saku-CD:stä!
 </P>

 <P>
HUOM! Nyt on erityisen sopiva aika hankkia CD-ROM-asema, koska uusi
käyttöjärjestelmäpäivitys (3.5) tulee ennakkotietojen mukaan AINOASTAAN
CD:llä!
 </P>

</BODY>
</HTML>
