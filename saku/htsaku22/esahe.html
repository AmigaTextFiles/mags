<!DOCTYPE HTML PUBLIC "-//W3C//DTD HTML 4.0 Transitional//EN">
<HTML>
<HEAD><TITLE>Päätoimittajan pääkirjoitus</TITLE></HEAD>
<BODY>

 <HR>
 <B>Päätoimittajan pääkirjoitus</B><BR>
 <I>Esa Heikkinen</I>
 <HR>

 <P>Viime päivät ovat olleet merkittävän harppauksen aikaa ihmiskunnalle. Heinäkuun 4. päivän iltana Suomen aikaa laskeutui Nasan Pathfinder-luotain Marsin pinnalle ja lähetti maahan sanoman tyyliin &QUOT;olen laskeutunut, kaikki järjestelmät kunnossa, valmiina aloittamaan tutkimukset&QUOT;. Tunnelma maan päällä oli vähintäänkin juhlava, olihan lento menestys parin epäonnistuneen Mars-projektin jälkeen.</P>

 <P>Uusi luotain lähettää tietenkin täysin uudenlaista tietoa sekä valokuvia Marsin pinnalta ja maaperästä. Ihmiskunnalle tämä on tietenkin huomattava kehitysaskel eteenpäin, vaikkakin jo aiempi Viking-luotain lähetti kuvia Marsin pinnalta 21 vuotta sitten. Tunnelma on kuitenkin ehkä samaa luokkaa kuin aikoinaan ihmisen astuessa kuuhun. Käsittääkseni tätä tapahtumaa seurattiin tuolloin ainakin Yhdysvalloissa maanlaajuisesti televisiosta. Nyt kun Pathfinder laskeutui Marsiin, seurasivat ihmiset eri puolilla maailmaa tapahtumien etenemistä mm. TV:stä tulleista suorista uutislähetyksistä sekä Internetistä. Ensimmäiset kuvat ilmestyivät Internetiin lähes välittömästi sen jälkeen kun ne olivat maahan saapuneet yli 500 miljoonan kilometrin matkansa.</P>

 <P>Viime viikot ovat olleet myös Sakulle menestyksellisiä. Artikkeleita on nyt kerrankin tullut riittävästi kunnon lukupakettia varten. Toivottavasti jaksatte ylläpitää tätä tasoa jatkossakin, jotta lehtemme säilyisi mielenkiintoisena. Saku on laajentanut levikkiään huomattavasti, sillä levyke- ja AmigaGuide-versioiden lisäksi lehti on jo parin numeron verran ollut luettavissa Internetissä, kiitokset siitä Jouni Airaksiselle, jonka tekemä työ mahdollistaa Sakun varsin edustavan ulkomuodon Internetissä.</P>

 <P>Lisäksi Sakut löytyvät numerosta 20 alkaen myös kuuluisasta ja laajasta Aminet-tiedostokirjastosta, joka pitää sisällään kymmeniätuhansia nimikkeitä Amigalle. AmigaGuide-version toimittaja Jari Ristiranta toimittaa uudet Sakut Aminetiin. Aminetin tiedostoja voi hankkia itselleen Internetin kautta ftp:llä. Aminetille on useita mirroreita, joista lähin lienee osittainen peili <A HREF="ftp://ftp.luth.se">ftp.luth.se</A>. Ruotsiin on avattu myös täydellinen ja nopea peili osoitteeseen <A HREF="http://ftp.sunet.se/~aminet/">http://ftp.sunet.se/~aminet/</A> tai ftp:llä <A HREF="ftp://ftp.sunet.se/pub/aminet">ftp.sunet.se/pub/aminet</A>. Lisäksi parin kuukauden välein ilmestyy romppuja, joissa on lähiaikoina ilmestyneet uudet tiedostot.</P>

</BODY>
</HTML>