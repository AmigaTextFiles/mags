<!DOCTYPE HTML PUBLIC "-//W3C//DTD HTML 4.0 Transitional//EN">
<HTML>
<HEAD><TITLE>AmigaInfo - Sveriges största Amigatidning</TITLE></HEAD>
<BODY>

 <HR>
 <B>AmigaInfo - Sveriges största Amigatidning</B><BR>
 <I>Jani Saijos</I>
 <HR>

 <P>Helmikuussa lähes kaikki koulumme abiturientit lähtivät perinteiselle abiristeilylle Viking Linen Mariella-laivalla. Laiva oli täynnä 18-19-vuotiaita pääkaupunkilaisia, joista suurin osa oli vantaalaisia. Kuten arvata saattaa, matkanteko oli meluista ja ilman kosteusprosentti oli päätä huimaavan korkealla. Lisäksi merenkäynti oli melko kovaa, joten aamulla Ruotsissa totesin itseni huonovointiseksi.</P>
 <P>Kalliin aamiaisen jälkeen raahauduimme ulos laivasta. Tukholma toivotti meidät tervetulleeksi pirteällä pakkasella ja jalat alta vievällä tuulella. Suunnistimme kohti keskustaa ja sen kauppoja. Olin kuullut varoituksia, että Ruotsissa on kalliita levyjä Suomeen verrattuna. Tämän varoituksen totesin paikkansa pitäväksi, sillä ne olivat todella kalliita. Harmi, koska valikoimat olivat kyllä hyvät. Lopulta eksyimme erääseen musiikki- ja lehtikauppaan. Luonnollisesti jalkamme lähtivät kohti tietokonelehtiä.</P>
 <P>Lehtiä oli runsaasti PC:lle ja Macille. Jopa 3D-piirtelyyn ja grafiikkaan yleensäkin keskittyneitä lehtiä oli useita. Ihmetellen katsoimme, löytyykö Amigalle edes Amiga Formatia. Ei, ei löytynyt. Olimme jo luopua toivosta, kun kaverini löysi aivan lehtihyllyn nurkasta Mac-lehtien alta pinon AmigaInfoja. Kummastellen katsoimme, mikä lehti oikein oli kyseessä. Kannessakin luki mahtipontisesti &quot;Sveriges största Amigatidning för oss DATOR-ägare!&quot;. Pikavilkaisussa lehti vaikutti mielenkiintoiselta. Hintakaan ei ollut päätähuimaava, ja ne ruotsin kielen YO-kokeetkin olivat lähestymässä. Jotain olisi myös mukava tuoda tullessa Ruotsista, joten ynnäsimme edellä mainitut seikat yhteen ja lähdimme kassalle. Laitoimme kolme numeroa AmigaInfoja tiskille ja työnsimme myyjälle tukun kruunuja.</P>
 <P>Jatkaessamme matkaa tuli vastaan todellinen lehtikauppa. Kauppa oli tilava ja erikoistunut pelkästään lehtiin. Takaseinä oli tietokonelehtien täyttämä. Odotimme laimeasti, löytyisikö täältä Amigalle sen enempää kuin edellisestäkään puodista. Asenteidemme ansiosta oli hämmästyksemme suuri: suurikokoisia AMIGA-tekstejä oli hyllymetri hyllymetrin jälkeen - ainakin 6-10 metriä, verrattuna kotipaikkakuntamme Suomalaisen kirjakaupan 10 senttiin, sekin PC-lehtien alta pilkistäen. Lähdimme tutkimaan hyllyä. Oli CU Amigaa sekä levykkeellä että CD:llä, saksankielistä Amiga Magaziniä, Amiga Formatia sekä levykkeellä että CD:llä, jenkkiläistä Amazing Computingia sekä ruotsalaisia AmigaInfoja. Muistaakseni hyllyssä oli myös Amiga Shoppereita.</P>
 <P>Varsinainen yllättäjä oli kuitenkin lehti nimeltä Amiga Computing. Kyseisen numeron mukana oli kokonainen, täysin toimiva XTreme Racing. Huhtikuun CU Amigassa (April 97) XTreme on rankattu kautta aikojen neljänneksi parhaaksi Amiga-peliksi, joka on vielä saatavissa (Englannissa). Huvittavaksi asian teki se, että kaverini oli yrittänyt ostaa XTremeä Suomessa, täysihintaisena n. 220 mk, mutta peliä ei saanut Tikkurilan Triosoftista. Ruotsista sen saimme reilulla 60 markalla.</P>
 <P>Kiertelimme vielä kauppoja, kunnes lopulta vetäydyimme laivaan. Nälkä oli kuitenkin kova, ja lähdimme hiljaisesta laivasta maistamaan, miltä maistuu ruotsalainen Big Mac. AmigaInfon mainoksia selanneena ja laivasta napatun kartan avulla suunnittelimme samalla käyntiä Amiga-kaupassa. Emme kuitenkaan koskaan kyseistä kauppaa tai edes katua löytäneet, joten palasimme laivaan. Laivassa yksi uupunut kaverimme meni nukkumaan, ja me muut kulutimme aikaa lueskelemalla lehtiä.</P>
 <P>AmigaInfo on 52-sivuinen ja värikäs pelkästään Amigaan keskittynyt lehti, joka ilmestyy 12 kertaa vuodessa. Yhden numeron hinta on 37 kruunua. Tutustumistarjouksena saa kolme numeroa 99 kruunulla. Lehteä voi tilata myös ulkomaille, jolloin hintaan lisätään ulkomaan postimaksut. Lehden toimitus on Amigalle uskollista väkeä, sillä lehti tehdään PageStream 3:lla ja muilla Amigan ohjelmilla. Julkaisija on X-Files Media ja lehti ilmestyy nyt toista vuottaan. Myös vanhoja numeroita voi tilata. Aivan ensimmäiset numerot ovat 29 kruunun arvoisia. Nykyinen korkeampi hinta johtunee huomattavasti värikkäämmästä ulkoasusta verrattuna alkuaikojen numeroihin. Ostamani numero oli tammikuulta, ja lukion ruotsilla sekä sanakirjan hienoisella avustuksella kyllä ymmärsi, missä suunnilleen mentiin.</P>
 <P>Lehti koostuu saman kaavan mukaan kuin monet muutkin lehdet. Alussa on sivun mittainen pääkirjoitus, jota seuraa pari sivua uutisia. Aiheita olivat mm. huhtikuun Amiga-messut Ruotsissa (toivottavasti joku kävi ja kirjoittaisi niistä Sakuun) sekä huhu tulevasta skandinaavisesta Amiga-kloonista. Seuraavalla aukeamalla on kirjepalsta, jossa toivottiin lehden kylkiäiseksi levykettä. Tammikuun numeron pääaiheena olivat Amiga-kloonit. Vuorotellen esiteltiin DraCo, Eagle, A\BOX ja PIOS ONE.</P>
 <P>Tämän jälkeen tulee sekalaista Amiga-asiaa. Arvosteltiin mm. Amigan sähköpostiohjelmat, kerrottiin grafiikkaohjelmista sekä arvosteltiin Final Writer 5. Lisäksi oli The Party 96 -raportti, Jason Comptonin kirjoittama USA Raport sekä tietoa Happy New Year -viruksesta. Näitä seurasi kuusi kirja-arvostelua seuraanaan seitsemän rompun arvostelu. Seuraavat sivut on pyhitetty ohjelmoinnille, joukossa oli i lähes neljän sivun mittainen arvostelu Storm-C:stä (sai 4,5/5). Sitten oli vuorossa tee-se-itse-miehelle tarkoitettu Amiga 4000/1200 ATAPI-adapterin rakennusohje, jonka jälkeen testattiin CD-asemia, kuten Easy CD-ROM. Ohessa arvosteltiin AsimCDFS 3.7, joka myös sai erinomaiset pisteet.</P>
 <P>Tämän jälkeen tulee lehden peliosuus. Se koostui sivun mittaisesta uutisosasta, jossa on melko paljon Amigalle tulevia pelejä. Seuraavilla sivuilla arvosteltiin mm. Kang-Fu ja Capital Punishment, joka sai luonnollisesti hyvät pisteet. Loput lehdestä on osto- ja myyntipalstaa, BBS-numeroita ja pikkuilmoituksia. Takakannen sisäpuolella oli ruotsinkielisen PC-Guidenin mainos, joka kertoo lehden sisältävän paljon myytävänä olevia Amigoita sekä tarvikkeita.</P>
 <P>Toisin kuin Suomessa, on AmigaInfossa melko paljon ruotsalaisten Amiga-firmojen mainoksia. Lehden sivumäärästä noin 12 sivua on mainoksia. Ilmeisesti Ruotsissa on huomattavasti suurempi Amiga-kanta. Lisäksi monen mainoksen lopussa etsittiin uusia jälleenmyyjiä. Mainoksista löytyy kaikenlaista mielenkiintoista Amigalle. Valitettavasti hinnat ovat kuitenkin korkeampia kuin vastaavien tuotteiden hinnat Suomessa, mutta joukossa on kuitenkin tavaroita, joiden saanti Suomesta voi olla hankalaa ellei mahdotonta.</P>
 <P>Jos käyt Ruotsissa, niin voit tutustua AmigaInfoon lehtikaupassa. Lehden saannista Suomesta, esimerkiksi Akateemisesta kirjakaupasta, en tiedä. Jonkinlainen ruotsin taito on suotavaa, ellet osta lehteä vain laskeaksesi, mitä kannattaa ostaa ja minne mennä. Alla on AmigaInfon WWW-osoite sekä muutamien Amiga-kauppojen osoitteita, jos satut pistäytymään läntisessä naapurissamme. Muista ulkomaan suuntanumerot, jos aiot soittaa!</P>

 <P><UL>
  AmigaInfo<BR>
  X-Files Media, Box 63, S-34036 Moheda<BR>
  <A HREF="http://www.xfiles.se/">http://www.xfiles.se</A>
 </UL></P>

 Yrityksiä:

 <P><UL>
  Tricom Data Vision<BR>
  Birkagatan 17, S-11336 Stockholm<BR>
  puh. 08-736 0292<BR>
  <A HREF="http://www.tricom.se/">http://www.tricom.se</A>
 </UL></P>

 <P><UL>
  Tricom Data Vision<BR>
  Svartbäcksgatan 41, S-75332 Uppsala<BR>
  puh. 018-124 009<BR>
  <A HREF="http://www.tricom.se/">http://www.tricom.se</A>
 </UL></P>

 <P><UL>
  Data och Hifi I Scandinavien Ab<BR>
  Hornsgatan 45, S-11849 Stockholm<BR>
  puh. 08-668 7660
 </UL></P>

 <P><UL>
  MR. Data<BR>
  Stockholm, puh. 08-650 0680
 </UL></P>

 <P><UL>
  HB Trading, Stockholm, puh. 08-5117 7493
 </UL></P>

 <P><UL>
  Delta Software, Göteborg<BR>
  puh. 031-805 200<BR>
  <A HREF="http://www.deltasoftware.se/">http://www.deltasoftware.se</A><BR>
  <A HREF="mailto:order@deltasoftware.se">order@deltasoftware.se</A>
 </UL></P>

 <P><UL>
  Vidamus Multimedia<BR>
  Idrottsvägen 3, S-91531 Robertsfors<BR>
  puh. 0934-55 333<BR>
  <A HREF="http://www.vidamus.se/">http://www.vidamus.se</A>
 </UL></P>

</BODY>
</HTML>