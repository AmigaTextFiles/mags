<!DOCTYPE HTML PUBLIC "-//W3C//DTD HTML 4.0 Transitional//EN">
<HTML>
<HEAD><TITLE>HP LaserJet 5L -lasertulostin</TITLE></HEAD>
<BODY>

 <HR>
 <B>HP LaserJet 5L -lasertulostin</B><BR>
 <I>Anu Seilonen</I>
 <HR>

 <P>Oheislaitteiden halventuessa myös lasertulostimien hinnat ovat laskeneet roimasti viime vuosina. Kun kolmisen vuotta sitten 600 pistettä tuumalle tulostavat laserit maksoivat noin 8000 markkaa, sellaisen saa tällä hetkellä omakseen jo alle 2000 markalla. Yksi syy lasertulostinten halpenemiseen on ns. Windows-lasereiden maihinnousu. Niissä ei ole lainkaan perinteisille lasertulostimille ominaista omaa prosessoria eikä muistia (pientä välimuistia lukuunottamatta), vaan niitä ohjataan Windowsista käsin koneen omaa prosessoria ja muistia hyödyntäen.</P>
 <P>Itse en halunnut &QUOT;täysveristä&QUOT; Windows-laseria. Olin ostamassa tulostinta sekä Amiga- että PC-käyttöön (Windows 95 ja DOS), joten varmimmaksi vakuudeksi päätin hankkia perinteisen lasertulostimen. Ostokriteereinä pidin toimivuutta kaikissa käyttöympäristöissä, halvahkoa hintaa, 600 pisteen tarkkuutta sekä hyvää laatua laiteajureiden toimivuus ja saatavuus huomioonottaen.</P>
 <P>Vertailujen jälkeen valitsin HP LaserJet 5L:n, joka oli ostohetkellä alkuvuodesta markkinoiden halvin omalla prosessorilla ja muistilla varustettu 600 pistettä tuumalle tulostava lasertulostin. Toinen suosittu halpa laser, Canon LPB-460, putosi kelkasta 300 pisteen tarkkuuden takia ja myös siksi, että se on Windows-tulostin. Ironista, sillä kumpikin tulostin käyttää samaa Canonin koneistoa. Ostohetkellä 5L:n hinta oli Oulun Y-Daattassa noin 2500 mk, nyt sen voi saada vieläkin halvemmalla. HP:ltä on tullut myyntiin myös malli 6L, joka on lähes identtinen 5L:n kanssa pieniä perusparannuksia lukuunottamatta. 6L:nkin hinta on reilusti alle 3000 markkaa, joten se on toinen hyvä vaihtoehto peruslaserin ostajalle.</P>
 <P>Laitteen sieluna hyrrää amigisteille tuttu 68030-prosessori 24 MHz:n nopeudella. Muistia on perusmallissa 1 Mt, mutta muistinlaajennustekniikan (MEt, Memory Enhancement technology) ansiosta sekin riittää peruskäytössä todella hyvin. Muisti on JEIDA-tyyppisellä 70 ns tai nopeammalla DRAM-muistikortilla laajennettavissa enintään yhdeksään megatavuun. HP:n omat muistikortit tosin ovat järkyttävän kalliita, mutta esim. omaan laitteeseeni ostamani neljän megan &QUOT;kloonimuistin&QUOT; sain n. 800 markalla. Samankokoinen HP:n merkkimuisti maksoi tuolloin lähes 2500 markkaa!</P>
 <P>Tulostimen muoto on mielenkiintoinen. Laite vie pöytätilaa melko vähän, sillä sekä paperinsyöttölokero että tulostelokero ovat laitteen päällä pystyasennossa. Taempana olevaan syöttölokeroon ja etuosan tulostelokeroon mahtuu noin sata paperiarkkia tai kymmenen kirjekuorta. Tulostaa voi myös tarra-arkeille, piirtoheitinkalvoille tai kartongille. Paperin kulkurata on U:n muotoinen, joten arkki kääntyy laitteen sisuksissa 180 asteen mutkan melko jyrkästi. Edessä olevalla vivulla radan voi muuttaa loivan L:n muotoiseksi, jolloin tulosteet tulevat laitteen etureunassa olevasta aukosta, mikä on esim. tarroja tai kartongille tulostettaessa hyvä ratkaisu. Täysin suoraksi paperirataa ei saa, mutta 6L:ssä tämäkin puute on korjattu.</P>
 <P>Vanhaan Canon BJ-300 -mustesuihkutulostimeeni ja sen monipuolisiin käyttökytkimiin tottuneena haparoin turhaan 5L:n käyttökytkimiä, sillä laitteessa ei ole edes virtakytkintä. Virta-automatiikka kytkee laitteen pois päältä 15 minuutin toimettomuuden jälkeen ja herättää sen jälleen, kun tulostus alkaa, kansi avataan tai laitteen ainokaista käyttökytkintä painetaan. Odotustilassa virrankulutus on n. 6 W, tulostaessa n. 100 W. Odotustilassa kirjoittimen asetukset, ladatut kirjasinlajit ja makrot säilyvät muistissa.</P>
 <P>Yhden käyttökytkimen lisäksi etupaneelissa on kolme merkkivaloa: virhe-, data- ja valmiusvalo. Virhetilanteessa virheen syy ilmaistaan merkkivalojen eri tiloilla (palaa, ei pala, vilkkuu) ja yhdistelmillä, joiden tulkitseminen virheen alkuperän selvillesaamiseksi on parhaimmillaankin hyvin turhauttavaa. Amiga-käytössä tulostin ei tosin ole vielä kertaakaan virheilmoituksia vilkutellut.</P>
 <P>Tulostimen mukana tuli väriainekasetti, virtajohto, rinnakkaiskaapeli, suomenkielinen ohjekirja ja asennuslevykkeet Windowsia ja DOSia varten. Väriainekasetin paikalleenasennuksen ja johtojen kytkemisen jälkeen laite on valmis käyttöön. Ensin täytyy kuitenkin asentaa tulostusohjelmistot. PC:n ohjelmistoasennuksesta ei tässä kannata laajemmalti kertoa, mutta mainittakoon, ettei Windows 95 tule 5L:n ohjelmiston kanssa kovinkaan hyvin toimeen. Ohjelmisto on pitänyt asentaa uudestaan lukuisia kertoja sen seottua täysin. Se siitä toimivuudesta kaikissa käyttöympäristöissä sitten... DOS-puolella laite on kyllä toiminut hyvin.</P>
 <P>Amigan käyttöjärjestelmän iän vuoksi (OS 3.1 on yli kolme vuotta vanha) joillekin uusille laitteille on joskus vaikea löytää sopivaa ajuria. Workbenchin oma HP_LaserJet-ajuri kuitenkin toimii virheettömästi 5L:n kanssa, vaikka tulostustarkkuus jääkin 300 pisteeseen. 5L:n sivu-, kirjasin- ja muita asetuksia muutetaan ohjelmallisesti. PC:n asennuslevykkeillä tarvittavat ohjelmat ovat mukana, ja kirjoitin tottelee toki PCL 5 -ohjauskomentoja, mutta miten Amigalla kommunikoisi laitteen kanssa helpoimmin?</P>
 <P>Apu löytyy Aminetistä. 600 pisteen tulostustarkkuuteen yltäviä LaserJet-ajureita löytyy useita, samoin asetusohjelmia. HP LaserJet 4 -sarjalle tarkoitetut ohjelmat toimivat suoraan 5L:n kanssa. Omassa laitteistossani tulostin on kytketty UPS:iin, joka kytkee virran koko laitteistoon (tulostin, näyttö, Amiga 1200T). Virran katkaisussa on se huono puoli, että tulostimen asetukset haihtuvat muistista, mutta joka käynnistyksen yhteydessä ajettava asetusohjelma huolehtii asetukset kuntoon WB:n latautuessa.</P>
 <P>Tulostusjälki on mallikasta. 600 pisteen tarkkuus REt-tekniikalla (Resolution Enhancement technology) höystettynä saa hyvää ja tasaista jälkeä aikaiseksi lähes paperille kuin paperille. Töissä käyttämäni Canon LBP-460 esimerkiksi on paljon vaativampi käytetyn paperin suhteen, ja tulostusjälki huononee selvästi tiettyjä tulostusmateriaaleja käytettäessä. Tulostimessa on 26 sisäistä skaalattavaa TrueType-kirjasinlajia. PostScript-tukea tulostimessa ei ole.</P>
 <P>Tulostusnopeudeksi ohjekirja ilmoittaa neljä sivua minuutissa, mikä pitää aika hyvin paikkansa. Värikasetin kesto riippuu tulosteen sisältämästä värimäärästä, mutta tekstitulostuksessa keskimääräiseksi kestoksi luvataan n. 2500 sivua. Väriä voi säästää EconoMode-toiminnolla, joka käyttää tulostuksessa n. 50 % vähemmän väriainetta - eräänlainen vedoslaatu, siis. Värikasetti sisältää rummun ja maksaa noin 400 mk.</P>

 <BR>
 <UL>HP LaserJet 5L -lasertulostin</UL>
 <BR>

 <TABLE>
  <TR><TD VALIGN=TOP>Valmistaja:
      <TD>Hewlett-Packard Company, USA<BR>
          <A HREF="http://www.hp.com">http://www.hp.com</A><BR>
  <TR><TD>Ulkomitat:
      <TD>34 cm x 31 cm x 37 cm (l x s x k, käyttökunnossa)
  <TR><TD>Paino:
      <TD>7,1 kg
  <TR><TD>Virtavaatimus:
      <TD>100/127 VAC 50/60 Hz, 220/240 VAC 50 Hz
  <TR><TD>Virrankulutus:
      <TD>tulostustilassa 100 W, odotustilassa 6 W
  <TR><TD>Melutaso:
      <TD>tulostustilassa 50 dB, odotustilassa äänetön
  <TR><TD>
  <TR><TD>Koneisto:
      <TD>Canon
  <TR><TD>Ohjauskieli:
      <TD>MS Windows Printing System / PCL 5
  <TR><TD>Tarkkuus:
      <TD>600 x 600 pistettä tuumalle + REt-tekniikka
  <TR><TD>Nopeus:
      <TD>4 sivua minuutissa  (HP LJ 6L: 6 sivua minuutissa)
  <TR><TD>Kapasiteetti:
      <TD>100 arkkia tai 10 kirjekuorta
  <TR><TD>Paperin koko:
      <TD>76 mm x 127 mm (pienin), 216 mm x 356 mm (suurin)
  <TR><TD>
  <TR><TD>Prosessori:
      <TD>Motorola MC68030 24 MHz
  <TR><TD VALIGN=TOP>Muisti:
      <TD>2 Mt ROM, 1 Mt RAM, MEt-muistinlaajennustekniikka<BR>
          RAM laajennettavissa 9 Mt:uun (1 JEIDA DRAM 1/2/4/8 Mt)
  <TR><TD>Kirjasinlajeja:
      <TD>26 (TrueType)
  <TR><TD>Liitännät:
      <TD>rinnakkaisväylä
  <TR><TD>
  <TR><TD VALIGN=TOP>Hinta:
      <TD>n. 2500 mk<BR>
          värikasetti (sis. rummun) n. 400 mk
  <TR><TD>Takuu:
      <TD>yksi (1) vuosi ostopäivästä
  <TR><TD>
  <TR><TD>Testikone:
      <TD>A1200T, OS 3.1, 68030/50 MHz, 68882/50 MHz, 48 Mt FAST
 </TABLE>

</BODY>
</HTML>