2
1*

{3                         World of Amiga '99 -päiväkirja
{3                         ------------------------------
 
Tämä päiväkirja julkaistiin Suomen Amiga-käyttäjät ry:n kotisivuilla, osoittees-
sa  http://batman.jytol.fi/~saku/,  Lontoon  World  of  Amiga  -messujen  aikaan
heinäkuun lopulla. Päiväkirjaan tehtiin lisäyksiä reaaliajassa suoraan  Lontoos-
ta. Palvelun toteuttivat Janne Sirén, Janne Pikkarainen ja Anu Seilonen. 

                                     * * *

{3Keskiviikko 21.07. kello 15:23 
World of Amiga '99 -uutiset avattu. Varsinainen palvelu käynnistyy
torstaina 22. heinäkuuta.

{3Torstai 22.07. kello 00:07 
Matkalaukut on pakattu ja World of Amiga '99 -työpari suuntaa muutaman
tunnin kuluttua lentokentälle. Odotettavissa on hyvin mielenkiintoiset
messut, etenkin kun Amigan osanotto on ilmeisesti laajentunut entisestään.
Vaikka messut alkavatkin varsinaisesti vasta lauantaina, tutustumme
tapahtumapaikkaan jo huomenna perjantaina, joten pysykää kuulolla!

{3Torstai 22.07. kello 15:42 
Saavuimme Finnairin uudella Airbusilla aamutuimaan ja olemme parhaillaan
kotiutumassa Lontooseen. Kartta unohtui hotelliin, mutta kuka sellaista
Lontoossa tarvitsee?

{3Torstai 22.07. kello 16:23 
Kävimme juuri lunastamassa Episode I -liput Euroopan suurimmaksi itseään
mainostavaan Odeoniin, hinta melkein 90 mk kappale. Star Wars on pyörinyt
Lontoossa vajaan viikon.

{3Torstai 22.07. kello 21:50 
Episode I nähty ja todettu uskolliseksi Star Warsin hengelle. Harkitsemme
juuri Star Wars -ateriaa Pizza Hutissa... Huomenna puhumme vain Amigasta,
lupaus. Ja ehkä AmiColasta.

{3Perjantai 23.07. kello 13:12 
Olemme nyt saapuneet World of Amiga -messujen tapahtumapaikan ulkopuolelle.
Bongasimme jo Petro Tyschtschenkon puhumassa puhelimeen. Ja ei kun sisään.

{3Perjantai 23.07. kello 15:29 
Autamme juuri UGN:n standin pystyttämisessä. Ehdimme jo auttaa Amigaakin
siirtämällä ison lastin AmiColaa kulissien taakse. Amigan kotisivuille
saattaa ilmestyä linkki UGN:n webcamiin. Avoin lehdistötilaisuus on
huomenna klo 18:00 Lontoon aikaa, suljettu tilaisuus sunnuntaina.

{3Perjantai 23.07. kello 17:28 
Amigan standi nousee kohinalla. Siellä on iso lasivitriini, johon
arvatenkin ilmestyy Amiga NG:n kotelomallit myöhemmin. Paljon standeja on
vielä ihan kesken.

{3Perjantai 23.07. kello 19:05 
Amiga NG:n kotelot asetettiin juuri esille - videon kokoinen
sulavalinjainen kotelo ja näyttö. Väreinä harmaata ja mustaa, hyvin
tyylikäs. Edessä kaksi USB-liitäntää, takana kaksi korttipaikkaluukkua.

{3Perjantai 23.07. kello 19:29 
Näimme juuri muoveissa olevan AmigaOS 3.5 -laatikon. Julkaisun tosin
pitäisi olla vasta ensi kuussa. Olemme viisaampia, kun messut alkavat
huomenna.

{3Perjantai 23.07. kello 19:39 
Hyllyllä on muoveissa olevia AmigaOS 3.5 -pakkauksia, tyhjinä tosin.
Takahuoneessa pyöri AmigaOS 3.5 livenä, siitä nähty ohimennen vasta
tiedostojen kopiointia ja järjestelyä. Nyt useamman tiedoston kopioinnin
aikana ruudulle näkyy tulevan progress bar.

{3Perjantai 23.07. kello 20:21 
Jim Collas saapui tapahtumapaikalle. 

{3Perjantai 23.07. kello 20:41 
Jannet kelanvetopuuhissa: "Ei onnistu, Mr. Collas seisoo meidän kaapelin
päällä!"

{3Perjantai 23.07. kello 22:00 
Ohjelmistouutuutena Amiga Forever 3.0 on myynnissä, mukana AGA- ja
MIDI-tuella varustettu UAE. Messuhalli suljetaan klo 20 paikallista aikaa.
Lisää uutisia huomenna!

{3Lauantai 24.07. kello 00:04 
Ensimmäinen World of Amiga -päivä on takanapäin ja rentoudumme
paikallisessa nettikahvilassa. Varsinaiset messuthan alkavat vasta huomenna
ja tänään vietimme koko päivän auttamalla User Group Networkia ja mm.
Amigaa järjestelyissä.

Sekä User Group Network että mahdollisesti myös Amiga tulevat raportoimaan
tapahtumasta web-kameran ja konferenssien voimin, joten kannattaa vilkuilla
UGN:n ja Amigan kotisivujen suuntaan. Mekin toki jatkamme raportointia
tämän sivun kautta.
Messupaikka on kohtuullisen kokoinen, kolmeen kerrokseen jaettu halli,
jossa näyttelytiloja on siellä ja täällä. Näyttävin ständi on
itseoikeutetusti Amigalla, joka on selvästi panostanut julkisivuunsa. Suuri
videoseinä, näyttelyhylly jota koristavat AmigaOS 3.5 -laatikot (tyhjiä) ja
Amiga NG:n lasivitriini ovat omiaan herättämään kiinnostusta.

Totesimme myös yksimielisesti, että uusi, seuraavan sukupolven Amiga on
hankkimisen arvoinen, ainakin jos sisuskalut ovat yhtä herkulliset kuin
ulkokuori. Hieman Sega Saturnia muistuttava laatikko upotettuine
Amiga-logoineen on todella tyylikäs. Laajennusvaraa kaipaaville tulee
onneksi myyntiin kookkaampikin emolevy.

Muistakaa vilkaista Amigan kotisivuille, jossa on julkistettu yhteistyö
Corelin kanssa. Ehkäpä huomenna saamme myös mahdollisuuden jutella Jim
Collasin kanssa, tänään hän tyytyi seisoskelemaan nettiletkumme päällä ja
meillä riitti muutenkin töitä. :-)

{3Lauantai 24.07. kello 12:22 
Messut ovat alkaneet. Esittelyssä nähty mm. IBrowse 2 ja Wildfire PPC.
UGN:n IRC-konferenssit ovat alkaneet ja kiertävä webcam starttaa pian.
Väkeä on aika paljon.

{3Lauantai 24.07. kello 12:38 
Voyager 3 on myynnissä 20 punnan messuhintaan. Saimme juuri kutsut Amigan
iltatilaisuuteen, jossa Collas puhuu ja josta on videoyhteys AmiWestiin.
Tilaisuus on klo 17.30 - 19.30 paikallista aikaa.

{3Lauantai 24.07. kello 12:50 
Myös IBrowse 2 on myynnissä, 35 puntaa, päivitys 12 puntaa. Uusi
AmigActive-lehti on näytillä, tulee myyntiin muualla 30.9. ClickBoomin
T-Zero on myynnissä sekin.

{3Lauantai 24.07. kello 14:08 
UGN:n teknikoilla on ongelmia sähkön ja verkon kanssa, joten webcam ja IRC
myöhästelevät. Amigan standilla esitellään parhaillaan Wildfire 7 PPC:tä
videoseinällä. Upea!

{3Lauantai 24.07. kello 15:52 
Webcam toimii UGN:n sivulla ja käyttää Saku 99:ää varten tehtyä
Vidicam-ohjelmaa. Hyvä Suomi! :-) Collas, Havemose ym. ovat juuri kamerassa
ja IRC:ssä.

{3Lauantai 24.07. kello 18:47 
Annex esitti juuri kolme biisiään ja saimme haastattelun, jonka yritämme
julkaista illalla, Amigan tilaisuuden jälkeen. UGN:n webcam lähettää kohta
kuvaa eri paikoista.

{3Lauantai 24.07. kello 19:21 
Juttelimme juuri AROS-projektissa olevan henkilön kanssa, ja hän kertoi
että AROS alkaa valmistua. Lähdekoodi julkaistaan Aminetiin tämän
viikonlopun aikana.

{3Lauantai 24.07. kello 19:51 
Messut loppuivat tältä päivältä ja virta on sammutettu standeilta, joten
webcamit täytyi sulkea. Lehdistötilaisuus alkaa vajaan tunnin kuluttua,
lisää uutisia sitten.

{3Lauantai 24.07. kello 20:10 
Päivän suuri uutinen: Allan Havemose on ajanut viiksensä.

{3Lauantai 24.07. kello 20:51 
Transmeta!!! 

{3Sunnuntai 25.07. kello 00:26 
AROS (Amiga Research OS) on julkaistu Aminetiin
(http://ftp.sunet.se/aminetbin/find?amiga+research+os).

{3Sunnuntai 25.07. kello 02:13 
Amiga listasi yhteistyökumppaneitaan: Sun, Corel, Transmeta, Broadcom... ei
vielä kuitenkaan kaikkia. Esittelivät AmigaObjectsien ideaa yms. Lisää
raporttia sunnuntaina, nettikahvila oli jo suljettu.

{3Sunnuntai 25.07. kello 13:20 
Eilinen oli User Group Networkin ryhmälle teknisiä haasteita täynnä.
Reilusti puolen päivän jälkeen alkoi näyttää ilmeiseltä ettei
VLab-pohjaista web-kameraa saada käyntiin. Tartuimme tuumasta toimeen ja
tarjosimme ryhmälle omaa Vidi 12 -pohjaista vararatkaisuamme, joka
itseasiassa kehitettiin alunperin Saku 99:n tarpeisiin, mutta todettiin
turhan heikkolaatuiseksi paremman vaihtoehdon ilmaannuttua.

Vidi 12:n ohjelmisto ei tue web-kameran tarpeita, joten sen kylkeen
purkattiin Janne Sirénin erään Fish-levyltä löytyneen lähdekoodin pohjalta
tekemä ohjelmanpalanen. Saimme kuin saimmekin kameran pyörimään muutamien
lähiverkko-ongelmien ratkettua juuri sopivasti Jim Collasin, Allan
Havemosen ja Rick LeFaivren saavuttua ständille IRC-konferenssiin. Voisiko
parempaa ajoitusta enää olla?

AmigaOS 3.5:n vielä keskeneräinen versio oli esittelyssä. Selvästi uutena
erottuivat kehittyneempi ikonijärjestelmä ja parempi drag and drop -tuki.
Nyt ikonit pystyy järjestelemään nimen mukaan jne ja kansioikkunoiden
kokokin saadaan automaattisesti säätymään sisällön mukaan (resize to fit).
Lisäksi ikonit voivat olla animoituja, esimerkkinä eräs ikoni oli olevinaan
vuosi 2000 -laskuri.

Tulostintuki on nyt täysin 24-bittinen ja tulostinasetusten ikkunassa näkyy
esimerkkikuva, josta asetusten vaikutuksia voi tarkkailla. Myöhemmin Amigan
esittelyvideolla vilahti myös AmigaOS 3.5:n uudistettu HDToolBox ja AWeb -
käyttöjärjestelmän mukana toimitettava selain.

Amigan tunnuskappaleesta tuttu Annex esiintyi messuilla, ja esitti kolme
kappalettaan: Back for the future, Keep the momentum going ja The Spirit of
Amiga. Kappaleet tuntuvat paranevan loppua kohden, Back for the futuren
hieman nykivä rytmi on vaihtunut jo varsin soljuvaan melodiaan The Spirit
of Amigassa. Tanssiesitys oli tietysti mukavaa katseltavaa.

Onnistuimme bongaamaan Annexilta myös haastattelun, yksinoikeudella Suomen
Amiga-käyttäjille. Vastaukset ovat suomennettuja mukaelmia suhteellisen
rennosta vuoropuhelusta. Koko Annex oli paikalla, mutta vain Sandra ja Alex
olivat äänessä.

{5Mitä tykkäätte tämän vuoden World of Amiga -messuista?

Parempi ympäristö esiintyä. Viime vuoden tapahtumapaikan, hotellin lava oli
pienempi ja epämukavampi. Itse messut ovat aika samanlaiset, paitsi että
Amigan ständi on nyt näyttävämpi.

{5Oletteko koskaan käyttäneet Amigaa?

Sandra: Kyllä olen, mutta en vielä en ainakaan omista. Saatan ostaa Amiga
NG:n, jos siitä tulee hyvä.
Alex: En omista Amigaa, mutta säveltäjällämme on monta Amigaa, joita olen
käyttänyt. Aion ottaa joskus "Amiga-oppitunteja".

{5Mitkä ovat Annexin tulevaisuudensuunnitelmat?

Esiintyä Amigan ja Amiga-yhteisön musiikillisena symbolina, kuten tähänkin
asti. Esiintymistä tullaan kehittämään eteenpäin, kuten musiikkiakin.
Marraskuussa Kölnin messuilla tullaan julkaisemaan uusi levy, jolla on
vähintään yksi uusi biisi, ehkä enemmänkin.

{5Mistä tulee nimi Annex?

Ei aavistustakaan, mutta arvailemme ettei niin voimakkaanoloinen sana voi
olla tarkoittamatta mitään, joten sen on kai pakko kuvastaa Amiga-yhteisön
voimaa. :-)

{5Oletteko jo maistaneet AmiColaa?

Emme vielä.

{5Teidän pitäisi...

(Sandra lähtee hakemaan AmiCola-tölkkiä.) Mmm, ihan hyvää. Ei ole kyllä
Pepsiä eikä Cokista, mutta se on AmiColaa.

{5Onko teillä jotain sanottavaa suomalaisille amigisteille? (*doh*)

Kiitos kaikille amigisteille! Muistakaa ostaa marraskuussa ilmestyvä levy.

Toimituksen huomiona todettakoon, että Annex on livenä todella mukavan
oloinen porukka. AmiColan kohdalla tosin taisivat olla kohteliaita, sillä
ainakaan me emme järin vakuuttuneita olleet AfriColan mieleen tuovasta
mausta. Amigan Axel Kraemer ei tiennyt mitä Cola sisältää, mutta totesi
ettei se ole ainakaan mitään tunnettua merkkiä: "It's something special."
Tietääköhän kukaan mitä se sisältää? :-)

Päivän varsinainen kohokohta oli kuitenkin illalla, kun kokoonnuimme pienen
juomatarjoilun jälkeen auditorioon Amigan videokonferenssiin. Tilaisuudesta
oli yhteys AmiWest-messuille yhdysvaltoihin. Petro Tyschtschenko avasi
konferenssin pyöräyttämällä käyntiin Amigan toiminnasta kertovan pienen
musiikkivideon, joka on tänään jo myynnissä 10 punnan hintaan. Kyse ei
ollut mistään Annexin tanssivideosta, vaikka heidän musiikkiaan
käytettiinkin.

Valkokankaalla välähteli kuvia Amigan toimitiloista ja Petro keräsi
itseoikeutetusti parhaat naurut yleisöltä koomisilla liikkeillään ruudulla.
Sitten tulivat yhteistyökumppanien logot. Sunin kohdalla kukaan ei oikein
ehtinyt reagoida, Corel keräsi jo melkoiset aplodit, mutta kun sinisellä
pohjalla tumma Transmeta-teksti seilasi ruudun läpi, sali suorastaan
räjähti aplodeihin.

Videon jälkeen Jim Collas puhui pitkään ja hartaasti, kerraten ensin jo
aikaisemmin kuullun Amigan vision uudesta vallankumouksesta ja alkaen
sitten palapalalta tarkentamaan. Hän esitti hyvinkin inspiroivia
esimerkkejä siitä miten AmigaObject toimii.

AmigaObjecteja kannattaa ajatella palveluina, esimerkiksi set-top-boxissa
on TV-viritin, tietokoneessa kiintolevy, yms. Kaikki nämä palvelut ovat
Amigan käyttöympäristön laitteiden käytettävissä täysin läpinäkyvästi,
riippumatta siitä missä ne fyysisesti sijaitsevat. Idean hahmottamiseen
meni Collasin kaltaisen taitavan puhujan kuulijanakin kauan, joten emme
odota teidän vielä tämän pohjalta ymmärtävän - suunnitelma on kuitenkin
hyvin vakuuttava.

Collas jatkoi kuitenkin kertoen, ettei kaikkia suunnitelman strategisia
kohtia voida vieläkään paljastaa - itseasiassa tavallisesti yhtiöt tuskin
paljastaisivat näinkään paljoa. Kaikki palaset toivottavasti loksahtavat
meilläkin paikalleen kolmen - viiden kuukauden kuluessa.

Seuraavaksi puhuivat Rick LeFaivre ja Allan Havemose. He kertasivat
suunnitelman teknisiä yksityiskohtia ja näyttivät mm. kaavion MCC:n
teknisistä ratkaisuista. Transmetaa ei suoraan nimetty uutena prosessorina,
mutta toisaalta se mainittiin videolla yhteistyökumppanina ja parivaljakko
heitti pilke silmäkulmassa juttua tyyliin: "Emme vielä voi puhua Transmetan
valinnasta prosessorina."

Linuxistakin puhuttiin pitkään, vaikka Amigan puolelta sen merkitystä
vähäteltiinkin. Eräässä kaaviossa Linux oli vain pieni palanen muiden
joukossa. Yleisön huolenaiheita lievennettiin kuitenkin kertomalla kuinka
Linuxista saadaan hyvinkin modulaarinen paketti, jossa esimerkiksi ajurit
ladataan run-time moduuleina. Amiga on lisäksi saanut Linuxin pakattua jo
256 - 512 kilotavuun sekä ROM-piirille.

X-Windows taasen tarjotaan lähinnä vain kehittelijöille ja
harrastelijoille, information appliancet saavat oman
ikkunointijärjestelmän. MCC:stä tulee muutenkin tarvittaessa varsin
Linuxmainen, mutta vain jos käyttäjä niin haluaa. MCC on information
appliancien tavoin osa Amigan käyttöympäristöä, mutta se laajenee
kehittelijöiden ja harrastelijoiden tarpeisiin myös perinteisemmäksi
tietokoneeksi, joskin todella hyvistä osista tehdyksi sellaiseksi.
Havemose mainitsi myös, että AmigaObject tehtiin alunperin C++:lla ja on
nykyisin myös Java-muodossa. Java tulee olemaan Amigan suunnitelman
kannalta hyvin tärkeä. LeFaivre jatkoi kertomalla Sunin reaktion: "Heillä
on tämä loistava teknologia (Java), mutta he eivät tiedä mitä tehdä sillä.
Kun kerroimme suunnitelmamme heille, he halusivat heti mukaan." Sama koskee
myös muita teknologioita, Amiga haluaa yhdistää teknologioita uudella,
vallankumouksellisella tavalla.

Vallankumouksellinen teknologia, vai vain hyviä puhujia? Meistä ainakin
tuli uskojia.

{3Sunnuntai 25.07. kello 15:30
UGN:n Euroopan edustajat, mukana Janne Sirén, pitivät kokouksen Jim
Collasin kanssa käyttäjäryhmäasioista. Lontoo hiljenee, lähdemme
lentokentälle. Kiitos.

{3Maanantai 26.07. kello 00:52 
World of Amiga -työpari on palannut Suomeen. Tarkempaa selontekoa matkasta
on odotettavissa seuraavan Saku-lehden myötä. Vielä kerran kiitos
mielenkiinnostanne, otamme mielellämme palautetta vastaan.
