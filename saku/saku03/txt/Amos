5
1
12 saku3. 160 130*
   AMOS - 90-LUVUN SOVELLUSKEHITIN?

  Mies  nimeltä  François  Lionet  on  AMOS Basicin isähahmo.  Vuonna 1987
hänen  kirjoittamansa  STOS julkaistiin, joka oli ohjelmointi-ympäristöjen
eliittiä  Atari ST:lle (Ainakin noihin aikoihin).  STOS menestyi senverran
hyvin  että  sen  Amigaversiota  alettiin  suunnitella  ja niinpä François
aloitti AMOS:in kehittelyn.  Noihin aikoihin Lionet kävi myös armeijan, ja
sen  vuoksi AMOS V1.1 julkaistiin vasta 1990.  Seuraavaksi alkaakin sitten
ilmestymään erilaisia AMOS:in laajennusosia kuten AMOS Compiler ja AMOS 3D
vuonna  1991.   Myös eri kielisiä versioita AMOS:ista julkaistaan.  Vuoden
1992  alkupuolella  ilmestyy  AMOS Easy ja loppupuolella sitten vielä AMOS
Professional.   AMOS Pro:n kääntäjä julkistettiinkin jo viime kesänä.  Eli
on siinä AMOSta kerrakseen.

  VALITSEMME KOLMESTA

  Kuten  sanottu,  AMOS-perhe koostuu AMOS Easystä, AMOS Basicista ja AMOS
Professionalista.   Kaikki  nämä  ovat  itsenäisiä  kokonaisuuksia,  mutta
niillä  on  ERITTÄIN paljon myös yhtäläisyyksiä.  Mm.  suuri osa käskyistä
toimii jokaisessa versiossa samalla tavoin.

 Kuten   nimestä   huomaa,   on   AMOS   Easy   tarkoitettu   ohjelmointia
aloitteleville.  Itselläni ei ole kokemuksia tästä helpoimmasta AMOS:ista,
joten  en  kerro  siitä  sitten  sen enempää.  Luulisin sen olevan ainakin
aloittelevalle    Basic-ohjelmoijalle    paras    vaihtoehto.     Lähimpiä
vertailukohteita     tälle     AMOS:ille    lienevät    CanDon    tapaiset
ohjelma-kehittimet.

  Seuraavaksi  "vaikein"  AMOS  on  sitten  ensimmäiseksi  ilmestynyt AMOS
Creator.   Käytännössä  vaikeammuudella  ei ole enää mitään tekemistä AMOS
Pro:n  ja  normaalin  AMOS:in  kanssa.   Molemmilla  voi  oikeastaan tehdä
ohjelmointinsa   niin   vaikeaksi   kuin   huvittaa.    Jos  ohjelmointiin
innostuneella  on  jonkin verran kokemusta basic-ohjelmoinnista, kannattaa
AMOS   Easy  jättää  sivummalle.   AMOS  ja  AMOS  Pro  ainakin  tarjoavat
monipuolisemmat mahdollisuudet ohjelmoinnille.

  AMOS  Professional  on  siis  AMOS-perheen  viimeisin lapsi.  Se on AMOS
Creatorin  tapaan  varsin  laaja  käskyjen  määrältään, ja assembler-gurut
voivat  tehdä  siihenkin  vapaasti lisää laajennusosia.  Eli toisin sanoen
AMOS:ten  käskyvalikoima  on  periaatteessa  rajaton...   AMOS  Pro:ssa on
kuitenkin  useita  hyödyllisiä  käskyjä,  joita Creatorin 1.3 versiosta ei
löydy.  Lisäksi Pro:n teksti-editori on kehittynyt huimasti.  Käyttäjä voi
esimerkiksi  määritellä  itse  tietyt  näppäinyhdistelmät, joista tapahtuu
joku  toiminto  (esim.   Cut  tai  Paste).  Moista mahdollisuutta ei taida
löytyä   edes  tekstureiden  kuninkaasta  CygnusEdistä.   Eli  jos  joutuu
valitsemaan  AMOS  Creatorin  ja  AMOS  Pro:n  välillä  ja  rahavarat ovat
riittävät, on Pro kannattavampi sijoitus.

  MITÄ AMOS:ISTA LUVATAAN?

  Mainosten   mukaan   AMOS  (rodusta  riippumatta)  tarjoaa  helpon  tien
Amiga-Guruksi.   Kaikki  tarvittava on samassa paketissa, tosin jos haluat
kääntää  ohjelmasi,  on sinun ostettava vielä Compiler.  AMOS Creatorin ja
AMOS  Pro:n kääntäjät eivät ole kovinkaan yhteensopivia.  Etenkin vanhempi
kääntäjä  jättää  tehtävän sikseen, jos käännettävässä ohjelmassa on Pro:n
käskyjä.   Tämä  lienee  kuitenkin ymmärrettävää, sillä eihän se vanhakaan
voi kaikkea osata...  AMOS-oppaista saa tosin helposti sen kuvan, että kun
opiskelet  kunnolla  AMOS:in,  voit unohtaa kaikki muut ohjelmointikielet,
tässä on kaikki mitä ikinä tulet tarvitsemaan.  Ja alkuun näin onkin!



  ONKO TOTTA?

  Helppoutta  AMOS  kyllä  tuo  ohjelmointiin.   Jos vertaamme esimerkiksi
C-kieleen,  on paljon helpompaa avata ruutu pelkällä Screen Open käskyllä,
kuin   alkaa   määrittelemään   erinäisiä  Screen-structureita  ja  kutsua
omituisia   funktioita.    Musiikinsoitto  onnistuu  AMOS:ta  käytettäessä
helposti  vaikkapa käskyllä Track Play.  Koettaessasi tehdä samaa vaikkapa
assemblerilla    joudut   hoitamaan   asiat   vaikeasti.    Ensin   lataat
soittorutiinin,  editoit sitä ja joudut sitten ohjelmaa ajaessa hyppäämään
säännöllisesti  musiikinsoitto-  rutiiniin uudelleen ja uudelleen.  Tuohan
rasittaa konetta!!  Verrattaessa Pascaliin AMOS on jälleen parempi.  Sinun
ei  tarvitse  määritellä  käytettäviä muuttujia ohjelman alussa, vaan voit
valita  vapaasti  haluamasi  muuttujan  nimen  ja  ohjelmointi  sujuu kuin
tanssi...   Moni asia hoidetaan AMOS:issa helposti, ilman kymmenien rivien
sekavaa assemblerkoodia tai C:n tai Pascalin puolipiste-salaattia.

  AMOS  Basicin  avulla  voi  ohjelmoida  esimerkiksi pieniä hyötyohjelmia
nopeasti.   Huomattavaa  nopeutusta  ohjelmointiin  tuokin juuri helppous.
Kun  on  opetellut  ohjeet  kunnolla,  on  esimerkiksi jonkun pienen pelin
tekeminen nopeaa.  Lisäksi AMOS Pro:ssa on sisäänrakennettu HELP-toiminto,
joka   antaa  lyhyen  kuvauksen  halutusta  käskystä  vain  Help-näppäimen
painalluksella.

  Amigan  tunnettujen  apuprosessoreiden  hyödyntäminen onnistuu AMOS:ista
käsin  melkolailla  hyvin.  Omat, upeat Copper-listat voi tehdä useallakin
eri  tavalla,  ja  blitterillä  bittikarttojen  siirtely on varsin nopeaa.
Blitterin  loogisten  operaatioiden käyttö grafiikan käsittelyssä onnistuu
myös helposti, ja bobien tai spritejen alustus ei tuota vaikeuksia.  Ääni-
ja  musiikki-  käskyillä  saa ohjelmiinsa monenlaista ääniefektiä, ja tämä
kaikki on vain muutaman käskyn takana!

  Matemaattisella puolella AMOS osaa myös hommansa.  Eksponentit, sini- ja
kosinifunktiot,  logaritmifunktiot  ja  muut  yleiset taskulaskintoiminnot
löytyvät.   Jonkun  funktion  kuvaajat  ja  muut  matematiikan ihmeet aina
fraktaaleihin   saakka   ovat   varsin  helposti  toteutettavissa.   Tosin
raskaammissa  laskuissa nopeus alkaa hieman kärsiä, joten sitä suuremmalla
syyllä pitää ostaa kääntäjä tai vaihtaa Amigaa...

  Printterin  ja  esimerkiksi  modeemin  hyödyntäminen  AMOS:illa  on myös
huippuunsa   hiottu.    Oman   terminaaliohjelman   tekeminen   onnistuisi
loistavasti AMOS:in kautta.  Samoin levynkäsittely, tiedostojen tuhoaminen
tai  uudelleennimeäminen  ovat  sisäänrakennettuina  toimintoina,  monista
muista puhumattakaan.



  MITÄ AMOS:ISTA JÄTETÄÄN KERTOMATTA?

  Alkuun  kaikki  tuntuu  olevan  kunnossa.  Suurta Käskyjen Listaa silmät
kiiluen  selatessaan  ei voi arvatakaan mitään AMOS:in huonoista puolista.
"Tämähän  on mahtava!", sanoin minäkin joskus (tosin sitä ennen naputtelin
ohjelmia kuusnelosen basicille, joten tuo "mahtavuus" ei liene niin ihme).

  AMOS   ei   käytä   Amigasta  muuten  niin  tuttuja  Intuition-screenejä
(jollaista  käyttää  esimerkiksi Workbench, DeluxePaint jne...).  AMOS:iin
on  siis  kehitelty oma näyttösysteemi, joka ryöstää Amigan Copperin omaan
käyttöönsä.   Tämä  ei  vielä haittaa, jos käynnissä on yksi AMOS-ohjelma.
Voit siirtyä AMOS-puolelta helposti Workbench-ruudulle ja takaisin.  Mutta
jos   erehdyt  käynnistämään  toisen  AMOS-ohjelman,  joudut  vaikeuksiin.
Ensimmäisenä käynnistämäsi ohjelma jää alle, ja on käytettävissä vasta kun
lopetat toisen ohjelman ajon.

  Vanhempi  AMOS  (Eli  Creator  ja Pro:n päivittämätön versio) avaa vielä
ihmeellisen  pikku-intuition  ruudun Workbenchille, joka osaltaan ärsyttää
käyttäjää.   Onneksi 1.12 päivityksen läpikäyneestä AMOS Pro:sta tuo ilmiö
on  poistettu.   Valitettavasti AMOSin 1.36 versiota aiemmat ja AMOS Pro:n
1.12:sta  aiemmat  versiot eivät olleet AGA-ystävällisiä.  Tämä tarkoittaa
siis  sitä,  että  jos  sinulla  on vaikkapa AMOS Creator V1.1 ja AGA-kone
käytössäsi,  et  saa  AMOS:ta  toimimaan  kunnolla,  jos olet käynnistänyt
SetPatch:in  (eli  tuonut  AGA:n  käyttöön  systeemiohjelmille).   Onneksi
tuostakin  ilmiöstä ollaan osittain jo päästy eroon.  AMOS Pro:n versiossa
2.0  olisi  kuuleman  mukaan  mahdollisuus  jopa hyödyntää AGA-grafiikkaa.
Mainittakoon    kuitenkin    se,    että   jos   AMOS   käyttäisi   oikeaa
intuition-ruutua, ei moisia "näyttöongelmia" olisi ikinä tullutkaan.

  AMOS  on  moniajo-softa.   Tosin  valitettavan  kehno sellainen.  Jos et
laita ohjelmaasi Multi Wait-käskyä, on tiedossa ARMOTONTA jumimista muiden
ohjelmien  taholta.  Tietenkin Multi Wait vie itse AMOS-ohjelmalta tehoja,
joten minkäs teet.  On kuitenkin ilahduttavaa, että AMOS ei tapa systeemiä
kokonaan,  sillä  silloin  sillä  hyötyohjelmien  ei tekemistä kannattaisi
suunnitellakaan.

  Samaisen   epäsysteemiystävällisyyden   vuoksi   AMOS  joutuu  muidenkin
ilkeiden  ilmiöiden  eteen.  Esimerkiksi käännetyn ohjelman näppäinkarttaa
ei voi muuttaa pelkästään Cli:n Setmap:llä...  Itseasiassa AMOS ei piittaa
pätkääkään siitä, mitä näppäinkarttaa Workbenchissä käytät.  Se ei vaikuta
AMOS-ohjelmiin,   eli   IDCMP-viestit   ovat  AMOS:ille  mitä  ilmeisimmin
vieraita.

   KÄÄNNETYT AMOS-OHJELMAT

  Käännetyillä ohjelmilla on aina tapana venähtää...  Tämä tarkoittaa siis
sitä,  että  jos käännät AMOS Creatorin Compilerilla ohjelman, joka ei tee
muuta  kuin  tulostaa  ruudulle  sanan  "TERVE!",  niin ohjelmastasi tulee
"vain"  noin  40  Kt  pitkä.  Jos otat muutoin niin loistavan AMOS:in oman
pakkaus-rutiinin  käyttöön,  saat  tuosta  pituudesta  noin  5-10 Kt pois.
Siispä  ohjelmat,  jotka  ovat  käännettyinä  alle  50 kilotavuisia, eivät
lyhene  paljoa  edes pakattaessa (pakkerin tehokkuus vastaa suurinpiirtein
PowerPackeria).   Kääntäjä  jakaa  käännetyn  koodin  useisiin hunkkeihin.
Tämä  on  vain hyvä asia, koska näin se ei vaadi yhtä suurta ja yhtenäistä
muistipalasta.

  AMOS  Pro:n  kääntäjä  on  sitten jo jonkin verran kehittyneempi.  Tosin
itse Compiler-ohjelma sisältää paljon turhia hienouksia.  Voit esimerkiksi
valita  sen  mitä  musiikkia  kuunnellaan  tai  mikä  animaatio  katsotaan
kääntämisen aikana.  Myös ääniefekti-gadgetit ovat AMOS:issa aivan turhia.
No    kuinka   ohjelmat   sitten   venyvät   Pro-kääntäjän   käsittelyssä?
Valitettavasti  samalla tavoin.  Itseasiassa ohjelmista tulee vielä hieman
pidempiä  kuin  vanhan  kääntäjän  alla käännetyistä.  Pro-Compilerissa on
kuitenkin   joitakin   hyviä   puolia.    Käyttäjä  voi  valita  liittääkö
AMOS.libraryn   käännettyyn   ohjelmaan,  vaiko  jättää  kirjaston  muiden
joukkoon  LIBS-hakemistoon.   Jos  ei liitä kirjastoa ohjelmaansa, lyhenee
ohjelma  huomattavasti  järkevämpiin  mittoihin,  tosin  vieläkin kyseinen
Print  "TERVE!"  -  ohjelma  kääntyy  kymmenen  kilon kieppeille.  AMOS:in
library  onkin  sitten  46-kiloinen,  eli  sanottavaa  hyötyä  tulee vasta
silloin, jos sinulla on useita käännettyjä AMOS-ohjelmia ilman libraryä.

  Seuraavana   on   muutamia   esimerkkejä  AMOS  Pro:n  kääntäjällä
tehdyistä  tiedostoista.   Test.AMOS sisältää tuon erittäin yksinkertaisen
Print-ohjelman, ja neljä alempaa ovat käännettyjä versioita siitä.

   OHJELMA            PITUUS

   Test.AMOS               -----rwed      58    1 17-Oct-93 09:42:30
   Test                    -----rwed   12292   12 17-Oct-93 09:44:23
   TestPakattu             -----rwed    8620    9 17-Oct-93 09:46:42
   TestLibrary             -----rwed   59180   58 17-Oct-93 09:49:17
   TestLibraryPakattu      -----rwed   42284   41 17-Oct-93 09:50:00

AMOS-OHJELMA:

  Default
  Print "Terve!"
  Wait Key


  Täysin yksinäisinä ohjelmina käännetyt AMOS-tekeleet eivät voi olla.  Ne
vaativat  aina  DiskFont.libraryn  LIBS-hakemistoon.   Jos ohjelma käyttää
vielä  matemaattisia  toimintoja  runsaammin,  on matematiikkakirjastonkin
oltava   läsnä.   Yleensäottaen  ihmetyttää  Kääntäjien  vähäiset  optiot.
Vaikka Pro:n Compilerissa onkin roppakaupalla gadgetteja ja muuta tauhkaa,
ei merkityksellisiä valintoja käännettävän ohjelman suhteen pahemmin ole.

  Muistin suurkuluttaja-AMOS ei myöskään kovin viihdytä.  Itse editori vie
AMOS  Creatorissa noin 380 Kt ja AMOS Pro:ssa suurinpiirtein 500 Kt.  Tämä
ihmetyttää  hieman,  koska  esim.   AMOS  Creator:in itse ohjelma on 93 Kt
pitkä.   No,  lataahan  AMOS omasta Amos_System-hakemistostaan vielä lisää
tavaraa, joten asia lienee selitettävissä sillä.

  Kuinka  on sitten käännettyjen ohjelmien muistinkuluksen laita?  Oheinen
Amos-ohjelma, joka avaa 320x200 kokoisen ruudun 16 värillä, vie 169 kiloa.
Koska  tällä  hetkellä  koneessani  ei ole kuin Chip-muistia, en voi sanoa
kuinka   se   kuluttaisi   Fastia.    Enempi   ohjelmointia   harrastaneet
kauhistelevat.   Miten  se  voikaan  viedä  noin  paljon  muistia!   Samaa
ihmettelen  minäkin...   Mutta kuten sanottu helppoudesta joutuu maksamaan
sitten  muistinkulutuksessa  ja  eräässä  toisessakin  asiassa,  nimittäin
nopeudessa.

  NOPEA, NOPEAMPI, NOPEIN...

  Melkeinpä eniten ohjelmointikielen valintaan vaikuttaa nopeus.  Ja kuten
tulemme  huomaamaan,  eri kielten nopeudet eroavat HUOMATTAVASTI.  AMOS ei
ole  nopea.   Amiga  Formatin  AMOS  Pro-arvostelussa toitotettiin suureen
ääneen  AMOS:n  olevan  luotiakin  nopeampi...   Ei  nimittäin taida olla.
AmigaBasiciin verrattuna AMOS on kyllä nopea, mutta jos verrataan johonkin
käännettävään  kieleen  esimerkiksi  High  Speed  Pascaliin,  häviää  AMOS
kevyesti   (vaikka   kääntäisikin   ohjelmansa).   On  kuitenkin  otettava
huomioon,  että  AMOS  on  ns.  interpreter-kieli, joka tarkoittaa lähinnä
sitä,  että  se "kääntää" ohjelmaa samalla kun ajaa sitä.  Eli ohjelmaa ei
käännetä   valmiiksi   ennen   ajamista   (poikkeuksena   AMOS:issa  oleva
AMAL-kieli).

  Loop-testi  (eli  FOR...NEXT-silmukka)  kertoo hyvin AMOS:in hitaudesta.
Testissä  "loopataan"  neljä  miljoonaa  kertaa  For-Next  käskyjen väliä.
Vertailun  vuoksi  on  testitulokset  annettu  myös High Speed Pascalista,
Lattice C:stä ja Assemblerista.  Testikoneena on käytetty A1200:sta, jossa
siis    2Mb    (lisämuisti    on   jo   tilauksessa!)   Chip-muistia,   ei
matematiikkaprosessoria.  Cache oli päällä joka testissä.


    Ohjelma      Muuttujatyyppi     Aika
   ------------------------------------------------------------
    AMOS Pro      32 bit integer      64 s
    AMOS Pro      Real (Double Precision)  1830 s
    AMOS Pro Compiled    32 bit integer      51 s
    AMOS Pro Compiled    Real (Double Precision)   410 s
    High Speed Pascal    16 bit integer      14 s
    High Speed Pascal    Real        1910 s
    Asmone      32 bit integer (register)      4 s
    Asmone      32 bit integer (memory)    10 s
    Sas C      32 bit integer (register)     6 s
    Sas C      Real         459 s


  Dramaattisempi  nopeutus  tapahtuu AMOS Pro:n puolella liukulukulaskujen
Compilerilla  terästetyssä  versiossa.   Nopeutus  on  noin 4,5 kertainen!
Kuitenkin  AMOS:in  liukuluvut saattavat olla hieman kyseenalaisia, vaikka
tarkkuus  olikin  kaksinkertaistettu  Set Double Precision käskyllä.  Myös
HSP:n  reaalilukutesti  hämmästyttää...   Kuinka se voi olla noin HIDAS???
Ilmeisesti  en  osannut  tehdä  ohjelmaa oikein, tai sitten HSP ei sovellu
liukulukulaskentaan.    Myöskin   Real-   tyyppisten   lukujen  tarkkuudet
saattoivat  olla  eroavia,  joten  aivan  absoluuttinen testi tämä ei ole.
Testeissä  tuli  ilmi  myös  cache-muistin  merkitys.   Ilman cachea tulos
saattoi  olla  jopa  puolta  huonompi,  ainakin  koneessa,  jossa  on vain
Chip-muistia.

  Eli  yleensäottaen  matemaattisissa  tehtävissä  AMOS  on  kovin avuton.
Esimerkiksi  one-framena  (kuva  päivitetään 50 kertaa sekunnissa) pyörivä
täytetty  vektorikuutio  vaatii  68030/25 MHz:llä pyörivän koneen (A3000).
Kuutio  oli  siis  neliväri-tilassa,  ja sen koko oli noin 80x80 pikseliä.
Mutta  AMOS-vektori-intoilijoille  onkin  oma AMOS-3D laajennus, jolla saa
vektorit  huomattavasti nopeammiksi, eikä hankalia vektorilaskutoimituksia
tarvitse väsätä.

  Grafiikan  käsittelyssä  AMOS  ei  myöskään  ole niitä nopeimpia kieliä.
Tosin blitteriä käyttävä bittikartan vieritys (Screen Copy-käsky) on melko
nopea.    Kahdeksanvärisen   ruudun,   jonka  koko  on  320x140  pikseliä,
vierittäminen  onnistuu  one-framena.   Mutta  toisaalta  tuon  lisäksi ei
sitten   muuta   oikein   voikaan  laittaa...   Bobeissa  sensijaan  olisi
nopeuttamisen  varaa.   Kahdeksanvärisellä  ruudulla  voit  parhaimmillaan
saada  8  bobia (koko 32x32) liikkumaan pehmeästi.  Spritet päivittyvät 50
Hz  nopeudella, mutta hitaammin päivittyvät spritet olisivatkin todellinen
fiasko.   Kuulenko  assembleri-hardware-koodaajien  naureskelevan  AMOS:in
nopeuksille?    Mutta   täytyy  muistaa,  että  assembleri  ei  ole  oikea
vertailukohde, kun puhumme AMOS:ista.

  YLIVOIMAISESTI   hitaimmaksi  grafiikkaoperaatioksi  AMOS:issa  huomasin
pisteenasetuksen.    Vaikka   joudummekin   vertaamaan  taas  assembleriin
(hardware-koodiin),  on  AMOS:in  Plot-käsky  oikea pohjanoteeraus.  Tällä
samaisella      A1200-koneella      tein      yksinkertaisen     "Oikealle
vierivät-tähdet"-ohjelman,   ja   mitä   havaitsinkaan???   Kaksivärisessä
ruudussa 35 pistettä liukuu juuri ja juuri pehmeästi, ja assemblerilla (ja
Amiga  500:lla)  koodarit  puhuvat tuhansista dotseista!!!!!!  Nyt HUIKEAT
aplodit AMOS:ille...  On kovin vaikeaa käsittää, kuinka François on saanut
rutiinistaan noin hitaan.

  MIHIN VERTAISIMME AMOS:TA?

  Monet  ohjelmoijat  ovat  aloittaneet ohjelmointi-uransa jollakin Basic-
kielellä.   Tämä  todennäköisesti  siitä  syystä, että Basic on kuin onkin
helppoa  ohjelmoida.  Senvuoksi AMOS:ta pitäisi verrata muihin Basiceihin,
joita on kuitenkin Amigalle löytyy jonkin verran:  Amigabasic, True Basic,
A-Basic   ja   uudemmista   Blitz-basic.    AMOS   hakkaa  kevyesti  kolme
ensimmäiseksi  mainittua,  joka  onkin  ymmärrettävää,  koska  ikäeroa  on
ohjelmilla  on  melkoisesti.  Mielenkiintoiseksi vertailukohteeksi tulemme
ilmeisesti   havaitsemaan  tuo  uutuuden,  Blitz-basicin.   Ainakin  Amiga
Formatissa sitä kehuttiin (mainostettiin?) nopeaksi ja monipuoliseksi.

  Eräs  erityisen  tärkeä pointti ohjelmointikielissä on myös manuaalit ja
koko  paketin  hinta.   AMOS on tässä suhteessa erittäin kilpailukykyinen,
sillä AMOS Pro maksaa noin 500 mk.  Kun tuohon vielä lisätään laajennukset
kääntäjä   ja   AMOS  Pro  3D  (eivät  välttämättömiä  tietenkään),  tulee
lopulliseksi    hinnaksi    noin    1000    mk.     Tuolla    rahamäärällä
"ammattilais"-ohjelmointikieliä  vielä  tahdo  saada (vtr.  C-kieli, tosin
onhan  olemassa  DICE...).  Manuaalit ovat myös hyvät, vaikkeivat suomeksi
olekaan.   Mutta  AMOS  Pro:n useampisatasivuisesta ohjekirjasta kuitenkin
löytää  helposti  haluamansa (esimerkkinä ei-niin-hyvästä ohjekirjasta käy
PC:n   TurboPascalin   ohjekirja:    Liian   iso,  ruma,  ihme-englannilla
kirjoitettu ja epäselvä + kehnot esimerkit).

  YHTEENVETONA TODETTAKOON...

  AMOS  on  keskitasoa  parempi  ohjelmointikieli  ottaen huomioon myös ne
useat  hyvät  puolet.   Todistaahan sen sekin, että maailmalla on jo 50000
niin  onnellista  AMOS-ohjelmoijaa.  AMOS:illa voi toteuttaa hyötyohjelmia
varsin  hyvin,  tosin tuo Intuition-screenin puute häiritsee aika tavalla.
Huhujen  mukaan  AMOS:iin  oltaisiin  kehittelemässä Intuition tukea, joka
parantaisi  ison  puutteen  AMOS:issa.   Ohjelmista  saatettaisiin silloin
saada   myös   paljon   pienempiä.    Mutta   tuollaisenaankin   AMOS   on
aloittelevalle  ohjelmoijalle mielestäni paras vaihtoehto.  Etenkin Amigan
erilaiset  näyttötilat  selvisivät  minulle  AMOS:in kautta, sillä pitihän
minun saada selville, että millainen on tuo ihmeellinen Dual Playfield tai
64:n värin EHB.  On kuitenkin muistettava, että AMOS ei todellakaan kykene
kaikkeen.    Se  on  helppo,  varsin  monipuolinen  sovelluskehitin,  joka
kuitenkin  syö  aika  lailla  muistia  eikä ole kovin nopeakaan.  Mutta on
muistettava helppous --> nopeaa koodaamista.

  Jutun  päätteeksi laitan vielä omat mielipiteeni AMOS:in soveltuvuudesta
eri  tehtäviin,  kuten  demojen  tekoon, pelien tekoon, fraktaaliohjelmiin
jne.   Omat  arvosanani  annan väliltä 4-10, kouluarvostelun mukaan.  Olen
valmis  jatkamaan  keskustelua  SF-Fidon  AMIGA  tai Ohjelmointi-alueella.

  AMOS-BASICIN SOVELTUVUUS:

    Demo-koodailuun..........................5+

    Toimintapeihin...........................6

    Ei-toimintapeleihin......................9+

    Taulukkolaskentaan jne...................8-

    Ray-tracingiin...........................4½

    Fraktaali-laskentaan.....................5+

    Multimediaohjelmiin......................10-

    Terminaali-ohjelmiin.....................7½

    Pienempiin hyötyohjelmiin................8

    Kuvankäsittelyyn.........................6-

               AMOS-ArvOSteLu
            bY ILpo JäÄsKeLäiNEn
                 19.10.1993

