6
1*
Hakkeri-lehti: sontaa vai muuten lannoitetta?

Casamedian   (käsittääkseni   jonkinlainen   tietokonealan  firma  jossain
Kankaanpään  suunnalla)  julkaisema Hakkeri oli hirveintä soopaa mitä olin
lukenut  pitkään aikaan.  Artikkelini väitteet pohjautuvat numero ykköseen
(esim.  Assemblyssä jaettu A5-kokoinen läpyskä), numero kakkoseen, joka jo
pääsi  lehtipistelevitykseen  A4-kokoisena  ja  viimeisimpään  niin  ikään
lehtipisteistä löytyvään kolmosnumeroon, joka ilmestyi hiljattain.

Aloitetaanpa  ihan  alusta.   Ensinnäkin  lehdessä  käytetään  tasan  yhtä
fonttia.   Vaikka  liika  fonttien käyttö onkin pahasta, ei pieni muuntelu
olisi    pahitteeksi.     Suomen   kielen   oikeinkirjoitus   on   myöskin
ylitsepääsemättömän  vaikeaa kuten myös termien oikeinkirjoitus.  Vai mitä
sanotte  kielikuvista  kuten SIM, Complex:in, sysop:in ja mb (tarkoittivat
megatavua eli MB)...

Kolmosnumerossa  oikeinkirjoitusta  ja  jossakin  määrin  ulkoasua  on  jo
siistitty   hieman   enemmän.   Valitettavasti  en  ehtinyt  tutustua  ao.
numeroon  hetkeä  kauempaa,  mutta  lyhyessä  ajassa  en  huomannut  vielä
yhtäkään     kirjoitusvirhettä.      Toivottavasti    linja    ei    lepsu
vastaisuudessakaan.

Juttujen   taso   on  pääosin  vessanpöntöstä  vedettyä.   "Kuinka  näytät
piilotiedostot  MS-DOSsissa",  "Piraattipurkki  haastattelussa"  (pojalla,
joka  on  hulppeat  17  vuotta  vanha,  on  150 MB pirakamaa), "Purkit eli
elektroniset  postilaatikot" sekä "Hakkerikilpailu" (joka vie saman verran
tilaa  kuin  neljä  uutista).   Osa näistä varmaan kiinnostaa 15-vuotiasta
Nintendoihmistä,  mutta  todellinen  Hakkeri  hymähtää  siirtyen  Usenetin
puolelle.    Kolmosnumerossa   on  yksi  etäisesti  kiinnostava  artikkeli
itserakkaasta  phreakista,  joka  omien  puheidensa perusteella pystyy mm.
kaatamaan puhelinkeskuksia ja 9700-numeroita.

Lehden ns.  laadun on huomannut myös Tekniikka & Talouden kolumnisti, joka
Hakkeria   koskevassa  jutussaan  osuvasti  piikitteli  oikeinkirjoitusta.
Mahtoivatko Hakkerin toimituksessa moista edes havaitakaan?

Hakkerin  numeroiden  1 ja 2 taitto rikkoi kaikkia lehden taiton sääntöjä.
Kolmosnumero  paransi  lehden  mainetta  myös  tällä  alalla, mutta mikäli
Hakkeri  haluaa  paikata  jo  pahoin  kolhiintuneen  maineensa  olisi  sen
pikaisesti siirryttävä julkaisemaan lisää laatuartikkeleita.

Ykkösnumerossa  Amigan  käyttäjiä  halvennettiin asettamalla Amiga samalle
viivalle  ZX-sarjan  Spectrumeiden  ja  Vic-20:n  kanssa.  Kolmosnumerossa
sentään   huhuillaan  Amiga  1400:sta  ihan  uutispalstalla.   Myös  tälle
kehitykselle toivotan pidempää ikää.

Antti Vähä-Sipilä

[PK  tahtoisi  vielä  huomauttaa,  että  ko.   lehdessä  olleet  Assemblyn
kilpailujen   tulokset  sisälsivät  ainoastaan  PC-sijoitukset!!!   Paikan
päällä  jäi  kyllä  sellainen  kuva,  että  jollekin  toisellekin koneelle
compoja olisi järjestetty...]

