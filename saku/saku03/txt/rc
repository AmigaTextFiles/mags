15
1*



                        RC-Autoilu!


Mitä tarkoittavat RC-autoilu ja RC-systeemit?

RC  on  lyhenne  englannin  sanoista  "radio" ja "control".  Suomeksi siis
tarkoitetaan radio-ohjattavuutta.

Moni  sekoittaa toisiinsa aidot radio-ohjattavat ja "letku"-ohjaimelliset.
"Letku"-systeemillä tarkoitan näitä pikkupoikien leluja, joissa on kiinteä
kaapeli/johdin ohjaimen ja lelun välissä.

Radio-ohjauslaitteita   on   maailmalla   erilaisia:    Löytyy  leluja  ja
tosikäyttöön  tarkoitettuja  laitteita.   Ne  erottaa ulkoisista mitoista;
lelut ovat pieniä ja heppoisia esimerkiksi 9V paristolla toimivia.

Ohjaintyyppejä on periaatteessa kaksi - sauva ja ratti:

Sauva = sauvaohjain, jossa on 2 sauvaa ja kahdesta neljään toimintoa.
        Kaksitoimiset sopivat autoille  ja veneille, nelitoimiset ovat
        lähinnä helikoptereiden ja lentsikoiden ohjaimia.

        Yhdessä sauvassa voi olla siis 2 kanavaa, ylä/ala suunnat ja
        vastaavasti sivuttaissuunnat vasen/oikea.

        Lisäksi ohjaimessa voi olla muita kytkimiä ja kanavamäärä
        on tällä hetkellä isoimmissa ohjaimissa 8-9. 

Ratti = Yleensä autokäyttöön tarkoitettu 2-3 kanavainen 
        lähetin+vastaanotin.
        Autoa ohjataan sivusuunassa pyöritelemällä rattia
        ja kaasua/jarrua (Sähköautoissa pakki) säädetään liipasimella.

Autojen ja veneiden ohjaamiseen tarkoitetuissa 27MHz ja 35MHz radioissa on
noin  yhden  kilometrin  kantomatka  ja  vastaavasti  lentävien  esineiden
ohjaamiseen  tarkoitetuissa 40MHz radioissa vähintään kahdeksan kilometrin
kantomatka.


RC-autojakin  on  maailmalla  erilaisia.   On  eri  kokoisia,  sähkö-  tai
polttomoottorilla varustettuja autoja.  Erona sähkö- ja polttisautoissa on
muutakin kuin hinta.

Polttisauton  etuihin kuuluu:  suurempi teho ja nopeus.  Polttisautolla on
sitten suuremmat käyttökulut mutta nekään eivät ole päätähuimaavat.

Peruspolttoaine ROGA Super (3% öljyä & 97% metanolia) maksaa 1l 36mk ja 5l
170mk.   Auton tankkiin mahtuu 1.25 dl ja sillä kisailee/harjoittelee noin
15-20 minuuttia.

Lisätehoa  voi  hankkia  polttoineella,  joka  sisältää  Nitrometaania eli
lyhyesti NITROA.  ROGA:lta löytyy eri seoksia:  (Öljynä on synteettinen)

Nimi    Nitroa (%)      Öljyä (%)       1L      5L
-----------------------------------------------------
Super   0               3               36mk    170mk
Algerto 5               5               59mk    260mk
Turbo   10              3               65mk    310mk
Winner  20              3               82mk    395mk
Top 20  20              3               98mk    475mk *
Nitrometaani                            160mk
Nitro PRO (Erittäin puhdasta)           210mk

* TOP 20 sisältää Nitrometaani PRO:ta.

Polttomoottoriautoilla    on   kivempi   harjoitella:    Kunhan   painelee
harjoittelemaan  ja  harjoittelee  kunnolla eikä tarvitse kokoajan odottaa
akkujen lataantumista, täyttää vain tankin ja kaasu pohjaan.

Toinen  hyvä  pointti polttikselle on teho - kun painaa kaasun pohjaa niin
hiekat ja mudat lentävät pitkässä kaaressa.

Peruspolttomoottori antaa noin 1-1.2 hevosta / 26000 kierrosta minuutissa.
Viritetystä   polttomoottorista  saadaan  noin  1.7-2.2  hevosta  /  33000
kierrosta minuutissa, joten auton saa kulkemaan LUJAA!

Huippunopeudet    3.5    kuutioisella    polttomoottorilla   varustetuissa
crossiautoissa on 60-80 km/h ja rata-autoissa 80-140 km/h.

Moottoreitakin  löytyy  monenlaisia ja merkkisiä.  Suositeltavimmat merkit
ovat  OPS  ja OS.  OPS on italiainen ja OS on japanilainen huippumoottori.
Markkinoilta löytyy ainakin myös Picco mutta niitä on hajonnut niin paljon
radoille, että unohda se!

Valintakriteereitä:

Jos  haluat  nopeutta  ja  raakaa  voimaa  niin  silloin polttomoottorilla
varustettu  auto  on etusijalla, mutta jos auton pitää olla edullinen niin
sitten päätynet sähkömoottorilla varustettuun.

Sähköllä   toimivien   hintahaarukka   on   1000-3500mk   ja   vastaavasti
polttisautojen   hinnat   alkavat   3000  markasta.   Ilman  moottoria  ja
radiolaitteita polttomoottorit maksavat 1000 markasta 3000 markkaan.

Radiolaitteiden  hintahaarukka  on  noin  600-2500  FIM,  mutta yli 1000mk
radiota  ei  tarvitse hankkia edes kisakäyttöön vaan 700 markan rattiradio
riittää erinomaisesti.

Autojen mittakaavoissakin löytyy valinnanvaraa:

Sähköautot  ovat  yleensä  (95%) mittakoossa 1/10 ja painavat kisakunnossa
1.6Kg (Sääntöjen sallima minimipaino).

Polttisautojen  pienin  mittakaava  on  1/10 kokoon oleva 1.7 kuutioisella
koneella.   Yleisin  on  mittakaava  1/8  3.5 kuutioisella koneella, jonka
pituus on 40-45 cm ja paino 3.5-4.2 kiloa.

Muitakin  mittakaavoja  on  -  esimerkiksi  1/5  22  kuutioisella  ja  1/4
maximissaan  35  kuutioisella  koneella  mutta maksavatkin sitten 7000 tai
enemmän...

Autot   ovat   ostettaessa   osina  ja  vasta  kokoamisen  jälkeen  pääsee
testaamaan.  Kokoaminen on kuitenkin nykyään helppoa hyvän suunnittelun ja
erinomaisen tarkan työstön ansiosta.

RC-polttisautojen    kärkivalmistajat    ovat   japanilainen   Kyosho   ja
italialainen SVM Racing.

Kolme suositeltavaa 1/8 3.5 kuutioisella koneella varustettua autoa:

-Kyosho Turbo Burns 4WD, vaikka on jo pari vuotta vanha mutta tämä on hyvä
 ja halpa käytettynä. Hyvä hinta/laatu suhde + josta saa vielä helposti
 iskukykyisen.

-Kyosho Inferno 4WD on edellisestä paraneltu versio.

-Super Crono on hyvin onnistunut Italiassa tehty nelivetoinen crossari.

Kisakäyttöön   suosittelen   Infernoa   tai   Super   Cronoa   ja   näihin
voimanlähteeksi OPS:n tai OS:n 3.5 kuutioista konetta.

Seuraavat liikkeet palvelevat sinua RC-asioissa:

HobbyMan Ky,   Torikatu 4,            00700 HKI,    P.90-357575
Team Haatanen, Unikkotie 5,           01300 Vantaa, P.90-8734494
RC Hobby,      Mäenpääntie 88,        45700 Kuusankoski,  P.951-3745766

Toivottavasti  edes  joku innostui tästä harrastuksesta, minulta voi kysyä
lisää - yhteystietoni ja suosikkipurkkini löytyvät artikkelista "Uusimaa"!

   Juha Lindblom 31.10.1993 Helsinki, Kontula.

P.S.
Polttoaineiden  hinnat  ovat  laskeneet  jonkin verran, esimerkiksi Top 20
maksoi 5 litran kanisterissa 385mk.
