23.06.2003

SUOMEN AMIGA-KÄYTTÄJÄT RY:N TOIMINTA TÄYTTI 10 VUOTTA

Juhannuksena 2003 tuli kuluneeksi kymmenen vuotta siitä, kun ensimmäinen
suomalaisille Amiga-käyttäjille suunnattu Saku-lehti julkaistiin. Myöhemmin
Suomen Amiga-käyttäjät ry:ksi virallistuneen Amiga-käyttäjäkerhon toiminta
alkoi keväällä 1993. Elektroninen Saku-lehti on ehtinyt yhdenteentoista
vuosikertaansa ja lehden 43. numero julkaistaan heinäkuun aikana.

Ensimmäisen kymmenen toimintavuoden aikana nimikkolehtensä Sakun
nimelläkin tunnettu kerho on ehtinyt järjestää myös neljä Amiga-tapahtumaa
sekä tusinan verran pikkutapaamisia. Suurimmissa tapahtumissa on käynyt
satoja vieraita, monet matkustaen satojen kilometrien päästä. Yhdistys
julkaisee myös suomalaista Amiga-historiaa esittelevää CD-ROM-tallennetta.

Amigasta, 80- ja 90-luvun vaihteen suositusta kotitietokoneesta, on vuosien
saatossa muodostunut pienen mutta uskollisen harrastajakunnan kannattama
kulttimikro. Harrastus saa edelleen uusia muotoja, sillä Amigan
käyttöjärjestelmä on siirretty PowerPC-suorittimelle, ja siitä julkaistaan
tänä vuonna versio 4.0. Suosio harrastelijoiden keskuudessa on lisäksi
poikinut kaksi uutta Amiga-yhteensopivaa käyttöjärjestelmää: AROS ja
MorphOS.

Suomen Amiga-käyttäjät ry. on koko toimintansa ajan ollut yksi harvoista
Amiga-harrastusta esittelevistä ja tukevista organisaatioista Suomessa.
Ainutlaatuinen asema on näkynyt tasaisena suosiona ja toinen vuosikymmen
aloitetaan yli sadan maksaneen jäsenen voimin. Yhdistyksessä odotellaankin
jo uuden PowerPC-Amigan ja MorphOS-pohjaisten Amiga-kloonien maihinnousua
loppuvuodesta - jonkunhan niitä täytyy ensimmäisenä olla esittelemässä.

Lisätietoja Suomen Amiga-käyttäjät ry:stä saa puheenjohtaja Anu Seiloselta,
sähköposti thoriel@sci.fi, tai yhdistyksen kotisivuilta osoitteesta
http://saku.amigafin.org.

Suomen Amiga-käyttäjät ry:stä

Suomen Amiga-käyttäjät ry. (engl. Finnish Amiga Users Group) on voittoa
tavoittelematon yleishyödyllinen yhdistys, jonka tarkoituksena on auttaa
suomalaisia Amiga-tietokoneen käyttäjiä kehittämällä ja ylläpitämällä
Amiga-harrastusta ja Amiga-tietouden tuntemusta Suomessa. Yhdistys mm.
järjestää vapaaehtoisvoimin tapahtumia ja julkaisee sähköistä Saku-lehteä.
