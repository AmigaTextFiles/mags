<!DOCTYPE HTML PUBLIC "-//W3C//DTD HTML 4.0 Transitional//EN">
<HTML>
<HEAD><TITLE>Skanneri Amigassa?</TITLE></HEAD>
<BODY>

 <HR>
 <B>Skanneri Amigassa?</B><BR>
 <I>Paula-Christiina Wirtanen</I>
 <HR>

 <P>Hankittuani SCSI-laajennuksen A1200:aani tuli tietenkin mieleen hyödyntää sitä esimerkiksi skannerin käytössä. Sopiva, käyttämättömänä ollut skanneri olikin mahdollista lainata omaan käyttöön ja testaukseen. Kyseinen laite oli Hewlett-Packardin ScanJet 4P, eli ei aivan uusinta mallia oleva mutta toimiva laite.</P>

 <P ALIGN=CENTER><IMG SRC="Kuvat/scanjet4p.gif" WIDTH=289 HEIGHT=163 ALT="ScanJet 4p"></P>

 <P>Skannerin mukana tuli Amigan omistajalle kaikenlaista turhaakin tavaraa, kuten SCSI-kortti ISA-väylään (PC-maailmassahan SCSI on edelleen kutakuinkin eksoottinen laajennus) ja tietenkin skannausohjelmistoa. Ohjelmistoa tuli tietenkin Windowsille sekä myös Macintoshille. Koska minulla on kuitenkin enemmän kokemusta PC-maailmasta ja ohjelmistoakin oli mukana, niin niinpä sitten pitikin ensin kokeilla laitteen toimivuutta P200:ssa Windows 98:lla.</P>

 <P>Ohjelmistojen asennus sujui kohtuullisesti, peräti toisella asennuskerralla kaikki tuntui onnistuvan. Itse kortin asennus ei mennytkään yhtä mallikkaasti: Windows 98 kyllä tunnisti kortin tyypin, muttei kuitenkaan osannut etsiä omatoimisesti sille ajuria vaivattomasti. Pienen nysväämisen jälkeen kuitenkin saatiin laite asennettua. Skannerin ajurin säädöt vielä kuntoon ja kokeilemaan: tuntui toimivan. PC-asennus siis tuntui sujuvan varsin hyvin (jos Windowsiin jokin asentuu jo toisella kerralla, niin on sanottava menestyksen olevan jo varsin hyvän). Sitten varsinaiseen asiaan eli skannerin testaamiseen Amigassa.</P>

 <P>Itse laitteen kiinnittäminen Blizzardin SCSI-laajennukseen on tietenkin vaivatonta. Mutta millä saisi sitten itse skannerin toimimaan? Laitteiden mukana kun ajureita ja softaa Amylle ei todellakaan tule eikä Magic Bundle -ohjelmistonkaan mukana tule lainkaan skanneritukea. Selailu Aminetissä kuitenkin löysi tarkoitukseen ainakin BetaScan-ohjelman. Kaupallisista ohjelmista skannerituki löytyy ainakin ImageFX:stä. Itselläni oli valmiina jo aikoinaan CU Amigan mukana tullut ImageFX:n vanha versio 1.52. Tuossa versiossa tosin on varsin puutteellinen ajurituki, ja ScanJetin ajurin joutuikin ottamaan uudemmasta veriosta. Se kuitenkin toimi vanhemmassakin ImageFX:ssä varsin hyvin.</P>

 <P ALIGN=CENTER><IMG SRC="Kuvat/betascan.gif" WIDTH=640 HEIGHT=480 ALT="Betascan"></P>

 <P>Itse ajurin säädöt kyllä hämmästyttivät helppoudessaan: käytännössä joutui kirjoittamaan ainoastaan devicen nimen (eli Blizzardin SCSI-laajennuksessa nimenä on 1230scsi.device; &QUOT;tavallinen&QUOT; scsi.device on varattu IDE-laitteille) ja ID-tunnuksen (SCSI-laitteissa tunnus löytyy helposti laitteen takaa). Halutessaan asetuksiin on myös mahdollista lisätä haluttu oletustarkkuus skannaukseen. Windowsin asetuksissa kiusanneita kaiken maailman värimäärittelyjä ja muita ImageFX ei kysellyt.</P>

 <P>Sitten virta päälle ja kokeilemaan ensimmäistä testiskannausta. Hyvin tuntui toimivan. Vanha ImageFX:n versio hieman hidasteli, mutta itse lopputulos oli hyvä, ellei peräti loistava. Laite tuntui toimivan Amigassa paremmin kuin Windowsissa - mikä ei kuitenkaan loppujen lopuksi mikään erityisen iso yllätys ollutkaan. Itse skannatun kuvan käsittely ja viimeistely onnistuu sekin ihan Amigan omilla ohjelmilla erinomaisesti. Tietysti ShapeShifterin ja Photoshop 5:n omistajat pääsevät tässä vaiheessa todella helpolla PhotoShopin loistavien käsittelymahdollisuuksien ansiosta, tuostahan löytyy automaattinen roskienpostokin. Itse käytin kuvien rajausten viimeistelyyn ja muuhun sekä samaista ImageFX:ää että koneen mukana tullutta Photogenicsiä.</P>

 <P ALIGN=CENTER><IMG SRC="Kuvat/stardust.jpg" WIDTH=640 HEIGHT=400 ALT="Stardust"><BR>
    Koeskannaus Stardust-pelin kannesta. Uusimmissa koneissahan peli itse ei toimi, mutta skannerin avulla voi kansikuvasta saada vaikka vinhan taustakuvan.</P>

 <P>Ilmaissofta BetaScan tuntui soveltuvan sekin hyvin tarkoitukseen; Aminetistä on saatavissa itse ohjelman lisäksi myös laaja valikoima ajureita useille eri skannerille. Ohjelman liittymä on varsin selkeä; siinäkin asetukset ovat samantapaiset eli 1230scsi.devicen ja ID-numeron lisäksi pitää vain valita skannerin ajuri, ja asennus on sitä myöten selvä. Mikäli käyttöä ei muuten ImageFX:n tapaiselle kalliille ohjelmalle ole, niin tämä riittää mainiosti. Kuvan jatkokäsittelyn ja rajauksen voi tehdä mainiosti esimerkiksi Photogenicsillä. Joka tapauksessa skannerin tarpeen takia ei ole syytä PC:tä hankkia, skannaus onnistuu Amigallakin - kaiken lisäksi helpommin ja paremmalla laadulla. Testattua skanneria ei ole enää uutena saatavissa, mutta käytettynä sellaisen voi löytää kohtuuhintaan.</P>

 <P>HP ScanJet 4P</P>

 <TABLE>
  <TR><TD VALIGN=TOP>Valmistaja:<TD>Hewlett-Packard Company, <A HREF="http://www.hp.com">www.hp.com</A>
  <TR><TD VALIGN=TOP>Testattu:<TD>Amiga 1200, Blizzard 060/50 MHz, SCSI-Kit IV, 48 Mt RAM
  <TR><TD VALIGN=TOP>Ohjelmat:<TD>ImageFX 1.52, Photogenics 1.2SE, BetaScan 1.26
 </TABLE>

 <P>Kirjoittajan tavoittaa sähköpostitse osoitteesta <A HREF="mailto:mystica@sci.fi">mystica@sci.fi</A>.</P>

</BODY>
</HTML>