<!DOCTYPE HTML PUBLIC "-//W3C//DTD HTML 4.0 Transitional//EN">
<HTML>
<HEAD><TITLE>Amigan uusi pääjohtaja, Jim Collas kertoi vallankumouksesta</TITLE></HEAD>
<BODY>

 <HR>
 <B>Amigan uusi pääjohtaja, Jim Collas kertoi vallankumouksesta</B><BR>
 <I>Janne Sirén</I>
 <HR>

 <P>Amigan uusi pääjohtaja <B>Jim Collas</B> esitteli itsensä ensimmäistä kertaa Amiga-yhteisölle Amiga '99 -messuilla St. Louisissa maaliskuussa. Collas pyysi anteeksi Gatewayn laiminlyöntejä Amiga-käyttäjien osalta ja lupasi emoyhtiön viimeinkin antaneen Amigalle tarpeeksi vauhtia ja tunnustusta suunnitelmien täysipainoiseen toteuttamiseen. Taas kerran Amiga-kansalle luvattiin siis parempia aikoja. Collas kiteyttää puheessaan myös Amiga Inc:n tärkeimmät uutiset, joten se on ihan informaatiosisällöltäänkin tutustumisen arvoinen.</P>

 <P>Seuraava ei ole suora käännös Jim Collasin puheesta, mutta se seurailee kuitenkin puheen aikajärjestystä ja kertaa tärkeimmät esille tulleet asiat. Puhetta on myös hieman kommentoitu. Jos haluat tutustua puheeseen kokonaisuudessaan ja vieläpä kuunnella sen itse, kopioi Amiga User Group Networkin tarjoamat ADPCM3- tai MP3-äänitiedostot osoitteesta <A HREF="http://ugn.amiga.org/events/audio/amiga99/">http://ugn.amiga.org/events/audio/amiga99/</A>. Suomen Amiga-käyttäjät ry. on luvalla siirtänyt äänitiedostot myös kotimaisellle FTP-palvelimelle (ks. artikkeli Suomen Amiga-käyttäjät ry:n alkuvuoden tiedotteet), josta puheen saa siirrettyä vieläkin rivakammin.</P>

 <P><U>Kaikkien aikojen mahtavin yhteisö</U></P>

 <P>Puheensa aluksi Jim Collas keventää tunnelmaa pahoittelemalla olevansa myöhässä ja kertoo eksyneensä matkalla hotellin sokkeloihin. Yleisö reagoi nauramalla ja puhe pääsee käyntiin leppoisissa merkeissä. Lisää vettä myllyyn tuo Collasin kommentti Amiga-yhteisöstä: &QUOT;Amiga-yhteisö on todella kaikkien aikojen mahtavin yhteisö tietokoneteollisuudessa.&QUOT;</P>

 <P>Hän ihmettelee sitä, kuinka Amiga-yhteisö on kestänyt vuosia ilman kunnon tukea. Hän on myös hieman hämillään siitä, sillä yhteisö on tehnyt hienoja asioita, ja emoyhtiö Gateway on laiminlyönyt Amigaa. Collasin mielestä Gateway on tunaroinut pari vuotta, eikä hän yritä piilotella sitä. Hän toteaa, ettei tämänhetkinen tilanne ole kovin hyvä, eikä ongelmaan ole nopeaa ratkaisua.</P>

 <P>Collas jatkaa samaan hengenvetoon kertomalla, että Amigalla on kuitenkin upea tilaisuus käsissään. Hän tiedostaa, että osa kuulijoista ajattelee, että &QUOT;olemme kuulleet tämän aikaisemminkin, nyt se taas tulee: vision esittely, osa 5... osa 12&QUOT;. Collas toteaa kuitenkin, etteivät samat ongelmat tule jatkumaan, samoja virheitä ei tulla toistamaan. Hän ei odota kuulijoiden uskovan, mutta hän odottaa että hänelle annetaan tilaisuus.</P>

 <P>Kaiken kaikkiaan puheen alusta jää hyvin maanläheinen, rehellinen vaikutelma. Collas tuntui ymmärtävän Amiga Inc:n ja Gatewayn tekemiä kommunikaatiovirheitä ja vaikutti olevan niistä aidosti pahoillaan.</P>

 <P><U>Kuka, mikä, Jim Collas?</U></P>

 <P>Seuraavaksi Collas kertoi hieman omasta taustastaan. Hän aloitti Gatewaylla kuusi ja puoli vuotta sitten teknisen osaston johtajana ja on hiljalleen kerännyt harteilleen lisää vastuuta. Hän kehuu Gatewayta upeaksi paikaksi työskennellä, hyvin ihmisläheiseksi, hyvin aggressiiviseksi. Viimeiset kolme vuotta Collas on toiminut yhtenä Gatewayn varapääjohtajana vastuualueenaan kaikki yrityksen tuotteet.</P>

 <P>Kun Collas tuli töihin Gatewaylle, se oli jo noin miljardin dollarin liikevaihtoa pyörittävä yritys, joka kilpaili IBM:n, Compaqin, Hewlett-Packardin ja Dellin kaltaisten suuryritysten kanssa. Collas kertoo, että heillä oli jo tuolloin varsin hyvä pöytäkoneiden tuoteperhe. Hänellä oli alaisinaan kuitenkin vain kaksi insinööriä ja kourallinen teknikkoja.</P>

 <P>Collas tarkentaa kasvattaneensa pienestä, etelä-dakotalaisesta tiimistä kuluneen kuuden ja puolen vuoden aikana laajaa, kansainvälistä organisaatiota; perustaneensa ryhmiä eri puolille maailmaa ja lisänneensä joukkoon kokonaisia yrityksiä, jotka Gateway on ostanut. Collas huolehti myös kaikista sopimuksista alihankkijoiden kanssa, joten hänellä on paljon yhteyksiä tietokoneteollisuudessa.</P>

 <P>Hänen vastuullaan on ollut myös Gatewayn tuoteperheen laajentaminen yhdestä pöytä-PC-mallistosta kannettaviin, palvelimiin, työasemiin, ohjelmistopaketteihin ja Internet-yhteyksiin. Nykyisellään Gateway julkaisee noin 20 merkittävää tuotetta vuodessa, ja Collas on ollut mukana parissasadassa tuoteohjelmassa, joten hän tuntee omaavansa runsaasti kokemusta tuotteiden julkaisun saralla.</P>

 <P>Collas jatkaa Gatewayn julkaisseen hänen johdossaan innovatiivisia ja ristiriitaisiakin tuotteita, kuten televisioon liitettävä Destination-PC ja gateway.net-Internet-palvelu. Jälkimmäinen ei varmaankaan kuulosta kovin ristiriitaiselta, mutta tuohon aikaan Microsoft olisi halunnut kaikkien käyttävän heidän MSN-palveluaan, joten se ei ollut kovin iloinen Gatewayn uudesta aluevaltauksesta. Yleisö yltyi suosionosoituksiin.</P>

 <P>Gateway.netin julkistamista seuranneella viikolla käytiin Collasin mukaan puhelinkeskusteluita, joita hän ei voi toistaa... Gateway on jatkanut omapäistä linjaansa toimittamalla koneidensa mukana Netscapen ja Corelin ohjelmia Microsoftin vastaavien tuotteiden sijaan. Puheen ulkopuolelta huomautettakoon, että Corel on tiettävästi kertonut eräässä alan lehdessä kääntävänsä Corel Officen seuraavan sukupolven Amigalle.</P>

 <P>Seitsemän viikkoa ennen puhettaan Collas keräsi koko osastonsa yhteen puhelinten välityksellä, noin 600 ihmistä eri puolilta maailmaa, ja ilmoitti heille lähtevänsä nykyisistä tehtävistään Gatewaylla ottaakseen vastaan Amigan pääjohtajan tehtävät. Collas kertoo, että hänen alaisensa olivat itse asiassa melko äimistyneitä. Suuri kysymys heidän huulillaan oli &QUOT;miksi?&QUOT; He eivät ymmärtäneet Amigaa tai sitä, miksi Collas lähtee.</P>

 <P>Collas vastaa kysymykseen kertaamalla PC-markkinoiden tilaa. Hän uskoo, että hänen vastauksensa on juuri se syy, jonka vuoksi Amiga-yhteisökin on pysynyt koossa. &QUOT;Oivallus numero yksi&QUOT;, Collas aloittaa, ja yleisö keskeyttää aplodeilla.</P>

 <P><U>Päättynyt vallankumous</U></P>

 &QUOT;Oivallus numero yksi: PC-vallankumous on päättynyt&QUOT;, Collas jatkaa ja vakuuttaa, ettei puhu vain lämpimikseen. Hän kertoo seuranneensa markkinoita hyvin läheltä ja huomanneensa, että kehitystä kyllä tapahtuu, mutta ei todellista innovaatiota. Hän on turhautunut jo vuosia yrittäessään innovaatiota markkinoilla, joka ei ole sallinut sitä.</P>

 <P>Collas kertoo kartoittaneensa kuluttajatietokonemarkkinoiden suurimmat innovatiiviset keksinnöt viimeisen kahdenkymmenen vuoden ajalta. Hän mainitsee mm. Apple I:n ja II:n ja kertoo tehneensä aikoinaan Apple II:lle kiihdytinkortin. Yleisö innostuu kyselemään kiihdytinkortista ja Collas mainitsee sen sisältäneen ensimmäisen välimuistitoteutuksen henkilökohtaisessa tietokoneessa.</P>

 <P>Kysymyssateessa puhe harhautuu hetkeksi Collasin henkilökohtaiseen historiaan, ja hän kertoo aloittaneensa tietokoneuransa ohjelmoimalla videopelejä Atarin pelikoneiden ja Commodore 64:n kaltaisille klassikoille. Collas kertaa myös ensikokemuksiaan Amigasta: hänen näkemänsä prototyyppi oli yksi suuri johtohässäkkä.</P>

 <P>Palatessaan taas varsinaiseen aiheeseensa Collas kertoo, kuinka näiden innovatiivisten tuotteiden jälkeen joskus vuoden 1994 paikkeilla, kun Intel-arkkitehtuuri ja Windows olivat lyöneet itsensä läpi, innovaatio hävisi; vahvat standardit tukahduttivat vallankumoukselliset keksinnöt. Collasin mielipide on, ettei vuoden 1994 jälkeen tietokoneteollisuudessa ole tuotu markkinoille ainuttakaan todella vallankumouksellista tuotetta.</P>

 <P>Collas toteaa, etteivät tehokkaammat prosessorit, suuremmat kiintolevyt, nopeammat CD-ROM-asemat tai Windows 98 ole vallankumouksellisia; &QUOT;evolutionary, not revoultionary&QUOT;. Ja juuri tästä syystä Collas uskoo, että myös Amiga-yhteisö on vielä voimissaan: emme ole löytäneet mitään sellaista uutta, joka olisi todella vallankumouksellista.</P>

 <P><U>Tilaisuus uudelle vallankumoukselle</U></P>

 <P>&QUOT;PC-vallankumous on päättynyt, tietokonevallankumous ei.&QUOT; Collas vetoaa tietokoneteollisuuden ymmärtämykseensä sanojensa vakuudeksi. Hänen mukaansa uusi tietokonevallankumous odottaa horisontissa. PC on tullut tiensä päähän, se ei tule enää erityisemmin parantamaan ihmisten elämän laatua. Usein puhutaan siitä, mitä tietokoneiden pitäisi tehdä, mutta hyvin harvoin ihmiset käyttävät tietokoneita muuhun kuin perusasioihin.</P>

 <P>&QUOT;Oivallus numero kaksi: horisontissa on uusi vallankumous.&QUOT; Collasin näkemyksen mukaan tapa, jolla ihmiset mieltävät tietokoneet, tulee muuttumaan. Alkaessaan puhua helppokäyttöisyydestä Collas varoittaa sekoittamasta helppokäyttöisyyttä vähäiseen tehokkuuteen. Hän vertaa leikkisästi Avaruusseikkailu 2001:n HAL 9000 -tietokoneeseen: hyvin helppo käyttää, mutta todella tehokas. Tämä vallankumous ei tule PC-arkkitehtuurista, se ei Collasin mukaan voi tulla sieltä.</P>

 <P>Kolmas oivallus, jonka seurauksena Collas päätyi Amiga-ratkaisuun, liittyy siihen, mistä tämä vallankumous voi ylipäätänsä tulla. Hänen mielestään se ei voi tulla suuryrityksiltä. Suuryritykset eivät, Collasin mukaan, ole koskaan johtaneet merkittäviä vallankumouksia. Collas on työskennellyt suuryritykselle, ja vieläpä mielestään yhdelle parhaimmista suuryrityksistä, mutta silti sellaisessakin yrityksessä Amigan kaltaiset tilaisuudet helposti tukehtuvat. Vallankumousta johtaa intohimo, ei raha.</P>

 <P>Collas vertaa Internetiin, joka selvästikin on ollut vallankumouksellinen: &QUOT;Mitkä ovat olleet ne yritykset, jotka ovat olleet menestyksekkäimpiä?&QUOT; Hän mainitsee muutamia yrityksiä, kuten Yahoo, Excite! ja Amazon.com. Viimeksi mainitun kohdalla yleisöstä huomautetaan, ettei se ole tuottanut voittoa, johon Collas näpäyttää: &QUOT;Mitä sanoinkaan intohimosta ja rahasta?&QUOT; Hän jatkaa puhuvansa nyt vallankumouksista, ei taloudellisesta voitosta. Collas painottaa sitä, että innovaatiossa suuryritykset näyttelevät vain sivuosia, kun taas todelliset vallankumoukset tulevat pieniltä yrityksiltä.</P>

 <P>&QUOT;Oivallus numero kolme: Amiga-yhteisö on vallankumouksellinen armeija tätä vallankumousta varten.&QUOT; Jenkkiläisen mahtipontiselta kuulostavien sanojen takaa paljastuu kuitenkin havainto: &QUOT;Amiga-yhteisö on raivoisa, innovatiivinen, sankarillinen, joustava - tavalla, jota ei uskoisi todeksi.&QUOT; Collas uskoo, että tällä joukolla voi olla ratkaiseva vaikutus uuden tietokonevallankumouksen onnistumisessa.</P>

 <P>Collas jatkaa, etteivät vallalla olevat voimat halua muutosta. Hän mainitsee myös muita tahoja, jotka yrittävät ajaa vallankumousta: Sun, Apple, Netscape, &QUOT;ehkäpä jopa Linux-yhteisö&QUOT;. Collas pitää kuitenkin Amiga-yhteisöä näistä vallankumouksellisista voimista, kuten hän asian ilmaisee, kaikkein parhaana.</P>

 <P>Ja se, Collas kertoo, on syy, miksi hän jätti taakseen hyvin arvostetun aseman. Collas olisi hyvin voinut jatkaa Gatewaylla, mutta sieltä käsin hän ei omien sanojensa mukaan olisi koskaan voinut johtaa seuraavaa suurta tietokonevallankumousta.</P>

 <P><U>Innovaation vastaisku</U></P>

 <P>Collasin mukaan tilaisuus on ideaalinen. Hän ei halua vähätellä Amigan tekemiä virheitä, mutta tilaisuus on silti käsillä. Collas puhuu kokonaan uudesta tietokoneiden lajista, jota hän kutsuu nimellä &QUOT;information appliances&QUOT; ja joiden valmistusmäärien hän uskoo ohittavan PC-laitteistojen valmistusmäärät vuoteen 2002 mennessä.</P>

 <P>Tietokoneteollisuus on valmis muutokseen, kertoo Collas. PC-arkkitehtuurin rajat ovat tulleet vastaan ja teollisuudessa aletaan hiljalleen tiedostaa tämä. Amigan tehtävä on nyt keksiä, kuinka lyödä tilaisuudella rahoiksi.</P>

 <P>Collas tarkentaa käyttämäänsä sanaa &QUOT;informaton appliance&QUOT; kertomalla, ettei sillä tarkoiteta vain digitaalisia julisteita ja jääkaappeja, vaan sellaiseksi voidaan laskea esimerkiksi huipputehokas pelikone, joka voidaan liittää Internetiin. Kategoriat tulevat sekoittumaan, mutta Amigan kannalta tärkeintä on olla mukana kaikilla aloilla luomassa standardeja.</P>

 <P>Collas uskoo, että vuoteen 2003 mennessä PC- ja information appliance -laitteiden yhdistelmiä on maailmassa 350 miljoonaa, joten on ilmeistä, että heidän visionsa mukaan markkinat ovat valtaisat. Hän jatkaa, että mahdollisuus haukata tuosta markkinakakusta suuri palanen on ulottuvillamme. Vaikka Amigan suunnitelmien toteutus on viivästellyt, hän uskoo, että suunnitelma on oikea.</P>

 <P>Keventääkseen tunnelmaa Collas heittää erästä boing-palloja sisältävää diagrammia selittäessään osuvasti pilaillen: &QUOT;En tiedä, pitäisikö minun sanoa tätä... Olemme yhteisönä niin rohkeita, että ehkä yksi iskulauseistamme pitäisi olla 'the company with balls'.&QUOT; Yleisö vastasi asianmukaisesti repeämällä nauruun.</P>

 <P>Amigan tavoite on saada vuoden 1999 viimeiseen neljännekseen mennessä uuden Amiga-käyttöympäristön versioon 4.0 perustuvia koneita: developer-järjestelmä ja uusi multimediakone, johon Collas lupailee hyvää graafista suorituskykyä. Ne voivat räjäyttää tien auki useille muillekin uusille koneille. Collas painottaa, että he haluavat tehdä järjestelmästä avoimen, jotta muutkin voivat osallistua innovatiivisten Amiga-tuotteiden valmistamiseen.</P>

 <P>Yleisöstä herää kysymys: eikö 4.0 nimenä jo hylätty? Collas vastaa, että sitä on tässä tapauksessa käytetty erottamaan 4.0:n ja 5.0:n erot. Lopullinen versionumerointi lienee vielä lyömättä lukkoon.</P>

 <P><U>Mikä on vallankumouksellista?</U></P>

 <P>Collas kertoo, kuinka vaikeaa on kehittää vallankumouksellinen suunnitelma, sillä vallankumoukselliset tuotteet eivät aina näytä siltä mitä me odotamme.</P>

 <P>Collas jatkaa kertomalla yhden Amiga-käyttäjän hänelle kirjoittamasta viestistä ja toteaa samalla, että hän yrittää lukea kaiken postinsa ja kaivaa sieltä hyödyllistä informaatiota. Yllättäen Collas lainaa puheessaan erästä suomalaista Amiga-käyttäjää, jonka nimestä en valitettavasti oikein saanut selvää.</P>

 <P>Viestin sisältö oli kuitenkin selvä: "Jotta ihmisten silmät todella saataisiin auki, uuden Amigan pitäisi olla niin paljon parempi kuin nykyiset PC:t, etteivät he usko sellaista teknologiaa olevan olemassakaan.&QUOT; Collas kommentoi: &QUOT;Siinäpä pulma, eikö?&QUOT; Ja pulmaa siinä onkin kerrakseen, jos ajattelee tietokoneita perinteisellä tavalla, mutta vallankumouksen täytyy rikkoa perinteitä. Seuraavaa vallankumousta ei Collasin mukaan tule sytyttämään laitteiston teho. Hardware on tietenkin tärkeää, ja erittäin tehokas sellainen on osa Amigan suunnitelmaa.</P>

 <P>Seuraava vallankumous tulee käyttöympäristöstä, siitä, kuinka koko paketti hitsautuu yhteen. Collas valittelee, ettei voi mennä tarkempiin yksityiskohtiin kilpailijoiden vuoksi, mutta vakuuttaa, että Amiga tekee kovasti töitä suunnitelmansa suojaamiseksi ja viittaa mm. patenttien hakemiseen. Amiga ei halua pitää Amiga-yhteisöä pimennossa.</P>

 <P>Collas antaa kuitenkin esimerkin vallankumouksesta, jota ei johtanut laitteisto: Macintosh. Hän vakuuttelee, ettei Amigan suunnitelmilla ole mitään tekemistä sen kanssa, mutta esimerkki antaa tuntumaa. Macintosh, kun se julkaistiin, ei ollut vallankumouksellinen laitteistoltaan. Macintosh keskittyi johonkin sellaiseen, joka todella vaikutti ihmisten tapaan elää ja käyttää tietokoneita. Macintoshan toteutti ensimmäistä kertaa todella menestyksekkäästi ikkunoidun käyttöliittymän.</P>

 <P>Sitten hän jatkaa antamalla vihjeitä Amigan tulevaisuudesta. Ensinnäkin he tutkivat aivan uusia ohjelmointimenetelmiä, joita ei ole nykyisin käytössä. Toisekseen avainsanoja ovat skaalautuvat arkkitehtuurit ja hajautettu tietojenkäsittely. Verkot tulevat olemaan olennainen osa tulevaisuuden tietokonemaailmaa, ei vain jokin lisäpalikka.</P>

 <P>Collas innostuu määrittelemään Amigan henkeä kertoessaan, kuinka uuden Amigan omistaja voi taas kerran sanoa: &QUOT;Katsos tuota, kukaan muu ei voi tehdä sitä millään muulla järjestelmällä&QUOT;.</P>

 <P><U>Kuinka palaset loksahtavat yhteen...</U></P>

 <P>Uuden Amigan edistyksellisyys tulee olemaan yksityiskohtien yhdistelmä: laitteisto, ohjelmisto, käyttöjärjestelmä, käyttöliittymät, se kuinka nämä palaset loksahtavat yhteen - se on Collasin mukaan tärkeintä.</P>

 <P>Yksi tärkeimmistä asioista on, että uusi Amiga tulee olemaan hyvin skaalautuva, eikä vain suoritustehon näkökulmasta, vaan myös käytön näkökulmasta. (Amiga Inc. on selvästi lukenut alan cooperinsa.) Collas kiteyttää: &QUOT;Haluamme Amigan merkitsevän tietojenkäsittelyä elämässä.&QUOT;

 <P>Amiga haluaa, että yhtä hyvin kuusivuotias lapsi osaa valjastaa koneensa valtaisan suorituskyvyn käyttöönsä kuin että perehtynyt tietokonefriikki tuntee käsissään olevan maailman tehokkaimman tietokonearkkitehtuurin. Ja Collas uskoo, että Amigalla on vastaukset näihin tarpeisiin, ja kun uudet järjestelmät tulevat ulos, koko tietokoneteollisuus kiinnittää vihdoinkin huomiota ja toteaa: &QUOT;Wow!&QUOT;

 <P>Uusi järjestelmä tulee olemaan niin erilainen, että Collas uskoo ihmisten näkevän sen vallankumouksena. Nopeammat suorittimet tai suuremmat kiintolevyt eivät yksin tuo vallankumousta.</P>

 <P><U>Uusi nimi, tadaa: AmigaSoft</U></P>

 <P>Amigan uuden käyttöympäristön nimeksi tulee AmigaSoft. Collas kutsuu sitä käyttöympäristöksi, koska käyttöjärjestelmä on nimityksenä hänen mukaansa liian rajoittunut. Käyttöympäristöön kuuluu paitsi käyttöjärjestelmä, myös verkottumiseen, käyttöliittymiin yms. liittyvät komponentit.</P>

 <P>AmigaSoft 4.0 tulee olemaan uuden vallankumouksellisen järjestelmän ensimmäinen painos kehitysympäristöä ja multimediatietokonetta varten, eräänlainen käyttökelpoinen alpha-versio lopullisesta tuotteesta. 5.0 sisältää sitten loputkin tarpeelliset ominaisuudet, mukaanlukien moniprosessorituki ja siirrettävyys. 4.0 on tarkoitettu yksiprosessorikoneille, jotta se saadaan valmiiksi mahdollisimman pian ohjelmistokehittelijöiden käsiin.</P>

 <P>Collas sivuaa puheessaan myös AmigaOS 3.5:tä, jolle on kaavailtu julkaisupäivää heinä-elokuussa. Collas kommentoi ihmisten ajatuksia päivityksen tarpeellisuudesta tai turhuudesta sanomalla kertomalla oman näkemyksensä: &QUOT;Kun otin ohjat käsiini kuusi tai seitsemän viikkoa sitten, totesin, että yksi asia meidän täytyy tehdä, nimittäin todella ruveta tekemään asioita.&QUOT;</P>

 <P>Hän jatkaa, ettei tiedä oliko se aivan täydellinen tai oikea havainto, mutta yksi asia on varmaa: se tehdään. Kehitystä, askelia, liikettä eteenpäin jne.</P>

 <P>Collas luettelee muitakin päivämääriä ja detaljeja: AmigaSoft 4.0 alpha-versio syyskuussa 1999, johon kuuluisi paitsi ohjelmisto, myös viitelaitteistoa sekä tietoa siitä, miten kehittää uusia Amiga-laitteita lisenssillä.</P>

 <P>Lopullinen 4.0 julkaistaan joskus vuoden 1999 viimeisellä neljänneksellä ja sen myötä uusia Amiga-multimediatietokoneita, jotka ovat paitsi suorituskyvyllään myös edullisella hinnallaan kilpailukykyisiä. Collas toivoo tuovansa markkinoille 400 dollarin hintaisen tietokoneen, jossa on yhtä paljon potkua kuin 3000 dollarin PC-koneessa. AmigaSoft 5.0 seuraa vuoden 2000 ensimmäisellä tai toisella neljänneksellä.</P>

 <P>Collas jatkaa kertomalla, kuinka tärkeää uuden teknologian lisensoiminen on, sillä he uskovat voivansa saavuttaa hyvinkin 10-20 miljoonan laitteen vuosittaiset toimitukset oikeiden yhteistyökumppanien ja sulautettujen järjestelmien avulla. Tämä puolestaan luo innovaattoreille todella merkittävät markkinat, koska niin moni pääsee Amigaan käsiksi.</P>

 <P><U>Mitä sopii odottaa jatkossa?</U></P>

 <P>&QUOT;Jatkuvaa kehitystä&QUOT;, lupaa Collas ja kertoo samalla yrityksen petraavan yhteydenpitoaan käyttäjiin. Tarvitsemme enemmän päivityksiä Amigan kotisivuille, suurempaa osallistumista yhteisöön, enemmän lehdistötiedotteita jne. Collas kertoo haluavansa käyttää niin paljon aikaa kuin suinkin mahdollista puhumalla yhteisölle.</P>

 <P>Collas toivoo oppivansa ymmärtämään paremmin, mitä yhteisö tarvitsee päästäkseen eteenpäin, sillä tie tulee olemaan kaikesta huolimatta kivikkoinen. Vielä on aukko täyttämättä, vielä on aikaa siihen Collasin kuvailemaan tulevaisuuteen. Amiga tulee yrittämään tukea yhteisöä tukiohjelmien (käyttäjille, kehittelijöille, lehdille, kauppiaille, levittäjille, näyttelyille) muodossa. Yhteisön tukeminen on Collasille erittäin tärkeää ja Amiga tulee hänen mukaansa panostamaan tähän.</P>

 <P>&QUOT;Täysi tuki Gatewaylta.&QUOT; Collas tarkentaa kertoneensa Gatewayn pääjohtajalle Ted Waittille jo muutama kuukausi sitten haluavansa viedä Amigaa eteenpäin, mutta todennut samalla, ettei halua tehdä sitä ilman Gatewayn täyttä tukea, autonomista päätöksentekoa ja kunnon rahoitusta, jotta Amiga voi tehdä nopeita päätöksiä, palkata tarvitsemansa henkilöstön, tehdä kaiken tarvittavan - ja Gateway pitää hajuraon.</P>

 <P>Ja Ted Waitt suostui.</P>

 <P>Collas jatkaa kertomalla johtoryhmästään, kokemuksestaan kilpailusta suuryritysten kanssa ja siitä, kuinka saada asioita hoidettua yhteistyökumppanien, alihankkijoiden, ulkopuolisten resurssien ja sisäisten resurssien rakentamisen kautta. Collas myöntää, ettei omaa 50-60-vuotiaan kokemusta, mutta toteaa samalla, ettei tähän tehtävään sellaista välttämättä tarvitakaan. Tärkeää on ymmärtää ja uskoa, kuin myös osata toteuttaa.</P>

 <P>Seuraavaksi Collas esitteli johtoryhmänsä. Ensimmäisenä mainittiin vanha tuttumme Petro Tyschtschenko, joka keräsi reilut aplodit yleisöltä. Collas kertoo Petron olleen hänelle todellinen inspiraatio. Hän palaa parin vuoden takaisiin muisteloihin ja kertaa, kuinka Gateway ei tiennyt mitä oli tehnyt ostaessaan Amigan. Gateway osti yhtiön, jolla oli tieto-omaisuutta, mutta Gateway ei ymmärtänyt yhteisöä. &QUOT;Kaksituhatta sähköpostia, jotka he saivat seuraavana päivänä, antoivat vihjeen.&QUOT;</P>

 <P>Petro, joka oli johtanut Amiga Technologiesia konkurssin ajan, vieraili tuolloin Gatewaylla ja sanoi: &QUOT;Jim, Ted, Amiga on nukkuva jättiläinen. Meidän täytyy vain herättää se.&QUOT; Collas myöntää, että hänellä kesti liian kauan ymmärtää tämä, mutta hän kiitti Petroa oikean suunnan antamisesta. Puheen ulkopuolelta kerrottakoon, että Petron vastuualueena ovat jälleenmyyntikanavat.</P>

 <P>Kehitysosastoa johtaa Allan Havemose, joka työskenteli aikoinaan Commodorella Amigan käyttöjärjestelmäosaston johtajana ja joka on työskennellyt osa-aikaisesti Amiga Inc:lle viimeiset yhdeksän kuukautta ja on nyt ottanut vastaan vakituisen pestin.</P>

 <P>Markkinoinnin johtoon on valittu <B>Jim VonHolle</B>, joka on toistaiseksi Amiga-käyttäjille tuntematon kuuluisuus. Collas kertoo VonHollen työskennelleen hänen kanssaan Gatewaylla. VonHolle oli kaikkien ohjelmisto- ja Internet-palveluiden johdossa ja vastasi mm. gateway.netin, Netscapen ja Corelin lanseeraamisesta Gatewaylla. Hänellä on siis hyvät yhteydet tietokoneteollisuudessa.</P>

 <P>Lopuksi vuoroon tulee <B>Jeff Schindler</B>, joka on ollut Amigan johdossa viimeiset puolitoista vuotta. Schindler on saanut osakseen paljon haukkuja Amigan viivästyksistä ja ongelmista, mutta Collas vakuuttaa, että syy on ollut Gatewayn. Amiga ei ollut tarpeeksi korkealla yrityksen tärkeysjärjestyksessä ja Jeff joutui taistelemaan Amigan puolesta usein kädet sidottuina selän taakse.</P>

 <P>Collas kertoo myös <B>Bill McEwenin</B> jatkavan PR-työtä ja että he ovat valinneet rakennuksen San Josessa insinöörityöryhmälle. Tärkeimmät työryhmät tulevat hänen mukaansa kasvamaan nopeasti ja useita johtopaikkoja tullaan vielä täyttämään. Collas kehaisee olevansa hyvä palkkaamaan ihmisiä, ja he ovat nyt todella palkkaamassa. (Amigan kotisivuilla <A HREF="www.amiga.com">http://www.amiga.com</A> on työpaikkailmoitus, jos kiinnostaa.)</P>

 <P><U>Se tulee tapahtumaan...</U></P>

 <P>Puheensa lopuksi Collas painottaa, että tulevaisuuteen on todella tärkeää panostaa yhtenä rintamana. Hän tietää, että se tulee olemaan vaikeaa, koska nykyisen tilanteen osalta on paljon asioita, jotka täytyy selvittää. Hän kuitenkin korostaa sitä, ettei toista tilaisuutta tule. Meidän täytyy Collasin mukaan toimia yhdessä - nyt, ja yrittää parhaamme.</P>

 <P>Collas kertoo myös ymmärtävänsä, etteivät kaikki voi pysyä yhteisössä vaikeuksien keskellä. Joidenkin täytyy ehkä katsella muita asioita, eikä Collas oleta, että kaikki voivat odottaa. Hän kuitenkin pyytää, että kaikki seuraisivat Amigan kehitystä, koska:</P>

 <P>&QUOT;Amiga tulee nousemaan jälleen, palaamme tulevaisuudessa. Tämän minä lupaan teille. Joten, kun sytytämme tämän uuden tietokonevallankumouksen, kun aloitamme marssimme teollisuutta vastaan ja nostamme Amigan lipun korkealle...</P>

 <P>Olkaa valmiita jälleen liittymään yhteisöön. Olkaa valmiita tuntemaan itsenne osaksi yhteisöä, yrittämään kovaa. Olkaa valmiita taistelemaan jännityksen, innovaation, meiltä joskus vuoden 1994 tienoilla riistetyn joustavuuden puolesta. Olkaa valmiita taistelemaan Amigan hengen puolesta. Ja olkaa valmiita ottamaan takaisin valta-asema tietokonemaailmassa.</P>

 <P>Eikä vain tullaksenne osaksi menestyksekästä yritystä ja yhteisöä, vaan tullaksenne myös osaksi historiaa.</P>

 <P>Koska se tulee tapahtumaan.&QUOT;</P>

 <P>PS. IBM:n pääjohtaja kertoi hyvin samansuuntaisia asioita yhtiön vuosikertomuksessa mainiten mm. että PC:n valtakausi on päättynyt ja tulevaisuutta hallitsevat uudenlaiset informaatiolaitteet. Kuulostaako tutulta? <A HREF="http://www.news.com/News/Item/0,4,34236,00.html?owv">http://www.news.com/News/Item/0,4,34236,00.html?owv</A></P>

</BODY>
</HTML>
