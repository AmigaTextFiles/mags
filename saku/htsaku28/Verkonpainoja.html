<!DOCTYPE HTML PUBLIC "-//W3C//DTD HTML 4.0 Transitional//EN">
<HTML>
<HEAD><TITLE>Verkonpainoja</TITLE></HEAD>
<BODY>

 <HR>
 <B>Verkonpainoja</B><BR>
 <I>Vesa Konttinen</I>
 <HR>

 <P><U>Anywhere</U></P>

 <P>Jonkin aikaa olin miettinyt, kuinka saisin ratkaistua PC:n ja Amigan jakaman monitorin tuoman ongelman. Liitintä piti vaihtaa liian usein koneen perästä toiseen, eikä huvittanut hankkia mitään epämääräistä jakopalikkaa. PC:n käyttö on sittemmin ollut taas hieman satunnaista, kun Amigan ruutua on paljon mukavampi katsoa. Siksi ohjelmallinen ratkaisu olisi mitä mainioin! Ja kappas, kuin taivaan lahjana eräänä päivänä eteen sattui ohjelma nimeltä Anywhere. Se mahdollistaa PC:n kuvan kaappaamisen verkon kautta Amigalle ja tekee sen toki myös päinvastoin. Hah, siinä se, enää ei tarvinnut repiä monitorin piuhaa, vaan räps, hiiren napilla puuceen kuva ilmaantuu nyt omalle Amigan näytölleen.</P>

 <P>Pieni ongelma on tietenkin hitaus; ei verkon kautta onnistu kuvan päivittäminen 85 Hz:n taajuudella, pikemminkin 1 Hz on lähempänä. Sillä ei sinänsä omassa käytössäni ole mitään väliä, sillä pääasia on, että näkee mitä tekee. Näppäimistön kanssa on myös tiettyjä rajoituksia ja pieniä bugejakin, mutta testaamani ohjelma on vasta versiossa 0.98 ja toivottavasti kehittyy vielä. Hiirenä toimii mainiosti Amigan oma hiiri, joten sekaannukset oikean hiiren tavoittelussa vähenevät. Itse olen tuota käyttänyt 800x600 ruudulla ja 256 värin kera, mutta nopeutta tietenkin nostaa tarkkuudesta ja väreistä tinkiminen. Näin on siis PC alistettu lähes täysin Amigan orjaksi.</P>

 <P>Ohjelma vaatii CyberGraphX:n käyttöönsä, ilman se ei suostu toimimaan. Runsaasti se myös kuormittaa prosessoria, sillä jatkuva lasti on yleensä yli 50% (040/25 MHz), mutta esimerkiksi Executiven kanssa tuota ei oikeastaan edes huomaa.</P>

 <P>Ohjelman kotisivu:<BR>
    <A HREF="http://www.geocities.com/SiliconValley/Peaks/9901/">http://www.geocities.com/SiliconValley/Peaks/9901/</A></P>

 <P><U>FTP Mount</U></P>

 <P>Raskaan PC-osion jälkeen onkin mukava päästä rentoutumaan (todella?) vielä hetkeksi perinteisemmän Amiga-maailman pyörteisiin. FTP (File Transfer Protocol), tuo yksi käytännöllisimmistä verkkoprotokollista, on tuotu FTP Mount -ohjelmassa mielenkiintoisella tavalla Amigan järjestelmän osaksi. Kuten ohjelman nimikin jo sanoo, sillä voidaan mountata haluttu ftp-palvelu osaksi Amigan tiedostojärjestelmää. Tämä on ehkä kätevin ftp-sovellus, joka minua on vastaan tullut, vaikka se pieniä vajavaisuuksia sisältääkin.</P>

 <P>Haluat siis käyttöösi vaikka Aminetin osaksi omaa konettasi. Se ei onnistu perinteisellä ftp-softalla sen paremmin kuin nykyisillä graafisilla sovelluksillakaan. Ei voi sanoa, etteikö normaaleillakin ftp-sovelluksilla olisi hyviä ominaisuuksia, mutta FTP Mount vain menee askeleen pidemmälle. Esimerkiksi jos haluat Aminetin <A HREF="ftp://ftp.sunet.se">ftp.sunet.se</A>-palvelun koneelle, pitää FTPMountdir:hosts/-hakemistoon luoda uusi hakemisto ikoneineen. Ikonille kirjoitetaan seuraavat työkalutyypit:</P>

 <P>USER=anonymous<BR>
    PASSWORD=email@osoitteesi.fi<BR>
    HOST=FTP.sunet.se<BR>
    ROOT=/pub/aminet</P>

 <P>Tuohon tapaan voi sitten luoda yhteyden lähes mihin tahansa ftp-palveluun. &QUOT;Lähes&QUOT; siksi, että esimerkiksi itselläni toisessa koneessa pyörivä ftp-palvelu ei toimi ollenkaan, jos root-hakemisto on CD-asemalla. Käytettävissä on myös PASSWORDCRYPT-tooltype, jolla voi kohtalaisen turvallisesti käyttää myös sellaisia palveluita, jotka tarvitsevat oman tunnuksensa. Salasana kryptataan mukana tulevalla GenFTPPassword-apuohjelmalla ja heitetään vaikka PowerSnap-ohjelmalla tooltypen arvoksi. Valmiit yhteydet tulevat tiedostojärjestelmään laitenimen FTP: alle hakemistoiksi, joihin vain siirrytään ja hups, listaukset tulevat jostain kaukaisuudesta lähes kuin omalta koneelta. Kaikki mahdolliset komennot ja Opukset sun muut DiskMasterit ovat lopulta käytettävissä myös ftp-tiedostojen käsitettelyyn.</P>

 <P>FTPMount Aminetissä:<BR>
    <A HREF="ftp://ftp.sunet.se/pub/aminet/comm/tcp/FTPMount-1.0.lha">ftp://ftp.sunet.se/pub/aminet/comm/tcp/FTPMount-1.0.lha</A> (113 kt)<BR>
    Päivitys versioksi 1.2:<BR>
    <A HREF="ftp://ftp.sunet.se/pub/aminet/comm/tcp/FTPMount_upd.lha">ftp://ftp.sunet.se/pub/aminet/comm/tcp/FTPMount_upd.lha</A> (99 kt)</P>

 <P><U>Miami - Sukat jalkaan</U></P>

 <P>SOCKS-rajapinta Miamin 3. versiossa helpottaa kivasti koneiden kytkeytymistä verkkoon, mikäli koneita on useita. Varsinaiset yhteydet ulkomaailmaan hoitavassa koneessa voi pyörittää SOCKS-palvelua, jonka kautta muut koneet ovat yhteydessä ulkomaailmaan. Palvelinkoneelle vain asennetaan jonkinlainen SOCKS-palvelinohjelmisto (mielellään SOCKS v5 -tuella varustettu) ja Miamista tyrkätään SOCKS-asetukset kuntoon. Tämä helpottaa lähinnä silloin, kun tarvitsee käyttää useita protokollia ulospäin liikennöintiin. Silloin tarvitsee määritellä vain tämän SOCKS-palvelun porttitiedot kohdalleen, ja Miami hoitaa liikenteen oikeaan osoitteeseen SOCKS-palvelimen avustuksella.</P>

 <P>SOCKS-proxy (palvelin) tarvitsee itselleen yleensä vain jonkin nimipalvelimen osoitteen ja luonnollisesti käyttöönsä jonkin vapaan portin (1080 on yleisesti käytetty SOCKS-portti). Pääasia, että portti on vapaa eikä sillä ole muuta käyttöä ja samat määritykset laitetaan sekä Miamiin että palvelinohjelmaan. Amigallekin on SOCKS5-palvelinohjelmia, mutta en ole päässyt niiden toimivuutta käytännössä itse vielä kokeilemaan.</P>

 <P>Miamin asetukset ovat suhteellisen simppeleitä, ellei tarvitse välttämättä käyttöönsä useita eri SOCKS-palveluita. Asetukset hoituvat pääikkunan SOCKS-valinnan kautta helposti vain laittamalla rasti &QUOT;Enable SOCKS&QUOT; -kohtaan ja syöttämällä oman SOCKS-palvelimen ip-osoite ja oikea portti kohdalleen. Syslog level auttaa ongelmatapauksissa: jos jostain syystä palvelimeen ei saadakaan yhteyttä, voi tasoa nostaa aina debug-tietoihin asti, jolloin näkee mitä kaikkea Miami yhteyttä muodostaessa yrittää saada aikaiseksi.</P>

 <P>Miami käyttää vakiona SOCKS5:tä, joten esimerkiksi SOCKS4-palvelimen käyttö ei onnistu ilman asetusten lisäämistä Database/SOCKS-taulukkoon. Samaan taulukkoon voidaan määritellä myös, jos jotain palveluiden käyttöä ei sallita tai jokin palvelu halutaan käyttöön toisen SOCKS-palvelimen kautta. Miami hallitsee käyttäjätunnus/salasana-yhteyskäytännön, joten SOCKS-palvelimen salasanasuojauksen käyttö on onneksi mahdollista.</P>

 <P>Kotiverkossa ei SOCKSin hienouksista pääse oikein kunnolla nauttimaan, mutta sen käyttökelpoisuuden kyllä huomaa. Verkkoyhteyksiä kaipaaviin ohjelmiin voi yleensä kirjoittaa yhden osoitteen, eikä välttämättä aina välityspalvelimen käyttöä ole huomioitu tarpeeksi selväsanaisesti. Tässä SOCKS auttaa, sillä esimerkiksi YAM-sähköpostiohjelman asetukset voi tehdä ikään kuin kone olisi suoraan verkkoyhteydessä. POP-palvelin voi olla vaikka pop.saku.fi, ja se löytää SOCKSin kautta tiensä perille sen kummemmin miettimättä, jos tuollainen osoite vain on olemassa.</P>

 <P>Kirjoittajan tavoittaa sähköpostitse osoitteesta <A HREF="vek@sci.fi">vek@sci.fi</A>.

</BODY>
</HTML>
