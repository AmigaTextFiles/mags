<!DOCTYPE HTML PUBLIC "-//W3C//DTD HTML 4.0 Transitional//EN">
<HTML>
<HEAD><TITLE>Mitsumi CR-4801TE</TITLE></HEAD>
<BODY>

 <HR>
 <B>Mitsumi CR-4801TE</B><BR>
 <I>Vesa Konttinen</I>
 <HR>

 <P>Mitsumin CR-4801-asema Amigassa näyttää ainakin aluksi aivan toimivalta ratkaisulta. Ohjelmistona oli atapi.devicen demoversio 119.8 (11/12/98) ja MakeCD:n demoversio 3.2b. MakeCD löysi kivuttomasti A1200:n IDE-väylään tökätyn Mitsumin atapi.devicen kautta unit 0:na. Asemaa ei tarvitse välttämättä edes mountata systeemiin, vaan MakeCD käyttää sitä suoraan atapi.devicen kautta. Voisi kuvitella, että ilman mounttausta toiminta olisi rivakampaa, sillä tuolloin Workbench ei yritä asemaa missään välissä tarkistella. Käytännössä sillä ei liene suurta merkitystä, mutta polttavaa asemaa käytetään kuitenkin useimmiten vain polttamiseen, joten silloin sen voi jättää mounttaamatta. Ellei erikseen omista lukevaa asemaa, niin tietyissä tilanteissa tiedostojen kopiointi polttamista varten kuitenkin hankaloituu, jolloin tietenkin tämä ainokainen CD-asema on pakko mountata mukaan systeemiin.</P>

 <P>MakeCD näyttää päällepäin ihan fiksulta polttosoftalta, eikä lyhyehkön tutustumisjakson jälkeen ole enää suuria vaikeuksia tietää, mistä mitäkin tapahtuu. Ellei kuitenkaan ole aikaisemmin nähnyt ja kokeillut mitään polttosoftaa, ei MakeCD ole aivan helpoimmasta päästä. Asetuksia on enemmän kuin näkemissäni tai kokeilemissani PC:n vastaavissa ohjelmissa, joten niiden merkitystä joutuu välillä etsiskelemään manuaalista. Kaikin puolin kattava paketti ohjelma kuitenkin on, enkä ensi hätään mitään suurempia puutteitakaan siitä löydä. Sen sijaan ohjelmassa on tukku mukavia ominaisuuksia, joita kaipaisi myös &QUOT;suuren massan&QUOT; polttosoftiin, kuten erittäin selkeästi toteutettu polton seuranta, josta näkee koko ajan puskurien tilan, polttonopeuden, siirtonopeudet jne. Tuosta on paljon hyötyä, kun haluaa tarkistaa oman laitteiston suorituskykyä samalla kun vaikka simuloi varsinaista polttoa.</P>

 <P>Asemaani on päivitetty PC:llä uusin firmware 2.03 (flash-päivitykset saa imuroitua valmistajan kotisivulta), joten se tukee nykyisellään jo 80 minuutin mittaisia levyjä, eikä Mitsumin alkuaikojen ongelmista ole tietoakaan. MakeCD:n kanssa minulla ei ollut mahdollisuutta tuollaista pitkää levyä kokeilla, joten en tiedä, tukeeko MakeCD edes sellaisia. Manuaalissa ei pitkiä levyjä mainita mutta sanotaan, että ohjelmassa on automaattinen kohdelevyn koon tarkistus, joten jos tuosta voisi jotain päätellä, homma saattaisi toimiakin.</P>

 <P>Aluksi testasin varminta polttotapaa, eli tehdään image halutuista tiedostoista ja dumpataan se sitten levylle. Tuo toimi mainiosti ainakin simulaatiotilassa, koska varsinaisen levyn poltto täytyy säästää lopulliseen koitokseen. Koska MakeCD näyttää koko ajan mitä tapahtuu, on todella helppo tietää, onnistuuko homma laisinkaan. Jos puskuri alkaa uhkaavasti tyhjentyä kesken polton ja lähteen nopeus näyttää pienempää kuin kohteen, ei voi odottaa onnistuneita polttoja. PPC-turbon SCSI-väylässä oleva levy kyllä pystyy syöttämään riittävää vauhtia dataa, eikä puskuri laskenut simuloinnin missään vaiheessa täydestä tilasta paljoakaan (paitsi tietenkin lopuksi). PPC:tä polttosofta ei käytä, joten nopsa levy ja riittävästi muistia tuovat kyllä kiitettävän lopputuloksen.</P>

 <P>8 Mt:n puskuri on tässä tapauksessa ehkä hieman ylimitoitettu, sillä vain noin 5% siitä oli pahimmillaan tyhjää. Koska Mitsumi kirjoittaa 4x nopeudella, täytyy vaudin olla IDE-väylässä jatkuvasti noin 600 kt/s, sillä muuten 4x nopeudesta ei paljon iloa irti saa. Näin yksistään tuo nopeus ei tuota ongelmia, mutta tosiaan jos lähde tiedostot on saman väylän alla ongelmia saattaa tulla. IDE-liitännän vuoksi asemaa ei ehkä kuitenkaan voi suositella koneisiin, joissa poltettava tieto luetaan samassa väylässä olevasta IDE-laitteesta. Toisaalta tuota vaihtoehtoa en voinut käytännössä testata, joten varma en voi olla. Omassa koneessani tieto siis luetaan SCSI-väylässä olevalta levyltä, joten IDE-väylä on rauhoitettu vain kirjoittavan käyttöön testin ajaksi. Muistan, että taannoin kun minulla oli kaksi IDE-levyä väylässä kiinni, niin kopiointi levyltä toiselle oli tuskaisen hidasta.</P>

 <P>Lopullinen koitos on levyn polttaminen suuresta määrästä mitä erilaisimpia pikku tiedostoja, sekä varmuuskopiot systeemi- ja ohjelmaosiosta. Tätä varten piti yhdelle tyhjälle reilun gigatavun osiolle siirtää ensin kaikki tarvittavat tiedostot. Varmuuskopiot tein lzx-ohjelmalla kahdesta osiosta - pakkaamatta, koska ei liene mieltä pakata noin 100 megaa tavaraa, kun tilaa on muutenkin yllin kyllin. Kaikkien tiedostojen yhteiskooksi kertyi 556 Mt, joten levylle jäi vielä reilusti hukkatilaa. Kokeilin nyt myös simulointia, sillä homman toimiminen ilman image-tiedostoa ei aina ole niin varmaa. Kaikki meni kuitenkin simuloinnissa nappiin, eikä atapi.devicen rekisteröintiherja haitannut sekään menoa.</P>

 <P>Varsinainen poltto menikin simuloinnin tapaan, ainoana erona Mitsumin punainen varoitusvalo polttopuuhista. Syntynyt levy toimi oikein myös normaalissa lukevassa 32x asemassa. Ainoa haitta demoa käyttäessä on, ettei levyä saa nimettyä haluamakseen, vaan se on aina &QUOT;unregistered&QUOT;, joten jos muuhun kuin testikäyttöön levyjä aikoo polttaa, on viisainta ostaa rekisteröity polttosofta. Positiivista oli homman toimiminen näin kivuttomasti. Vaikka monet PC-käyttäjät ovat IDE-polttimia haukkuneet epäluotettaviksi, ei tämän lyhyen testin perusteella voi ainakaan heti ruveta moittimaan. Toki on muistettava, että varmasti useampia levyjä tehtaillessa jossain vaiheessa tulee jotain ongelmia eteen, eivätkä levyt synnykään enää ilman susikappaleita.</P>

 <P>Mitsumi CR-4801 TE</P>

 <TABLE>
  <TR><TD VALIGN=TOP>Valmistaja:<TD>Mitsumi<BR><A HREF="http://www.mitsumi.com">www.mitsumi.com</A><BR><A HREF="http://www.mitsumi.de">www.mitsumi.de</A> (Shockwave-sivut)
  <TR><TD VALIGN=TOP>Testattu:<TD>A1200, PPC 603e + 040/25 MHz, 32 Mt RAM, 3,2 Mt SCSI2-kiintolevy
 </TABLE>

 <P>Kirjoittajan tavoittaa sähköpostitse osoitteesta <A HREF="mailto:vek@sci.fi">vek@sci.fi</A>.</P>

</BODY>
</HTML>
