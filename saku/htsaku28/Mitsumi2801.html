<!DOCTYPE HTML PUBLIC "-//W3C//DTD HTML 4.0 Transitional//EN">
<HTML>
<HEAD><TITLE>Mitsumi CR-2801TE</TITLE></HEAD>
<BODY>

 <HR>
 <B>Mitsumi CR-2801TE</B><BR>
 <I>Jarmo Piippo</I>
 <HR>

 <P>Aina siitä asti, kun hankin ensimmäisen CD-soittimeni 1986, olen haaveillut mahdollisuudesta äänittää itse CD-levylle. Viime vuoden marraskuussa löysin lopultakin kohtuuhintaisen CD-tallentimen, IDE-liitäntäisen Mitsumin. Alkuperäinen haaveeni ei kuitenkaan ole vielä aivan täyttynyt, vaikka CD:lle kirjoitus nyt onnistuukin. Ensinnäkin analogisista lähteistä äänitys vaatisi 16-bittisen äänikortin, ja toiseksi Mitsumia ei ilmeisesti tule saamaan kovinkaan pian toimimaan DAO-tilassa Amigan poltto-ohjelmilla, joten katkottomien äänilevyjen teon saa unohtaa.</P>

 <P>CR-2801 on tavallisen CD-ROM-aseman kokoinen ja näköinen lukuun ottamatta etupaneelin kahta lediä. DISC-valo palaa kun asemassa on levy, ja Read/Write-valo palaa vihreänä asemalta luettaessa ja punaisena sille kirjoitettaessa. Aseman lukunopeus on vain 8-kertainen, mutta silti se on täydellä nopeudella pyöriessään selvästi äänekkäämpi kuin vanha NECin 4x CD-ROM-asemani. Ääni on kuitenkin aivan siedettävä normaalikäytössä. Asemasta on olemassa myös SCSI-liitäntäinen malli, joka on muuten täysin identtinen IDE-mallin kanssa, mutta leveämmän liittimen takia siitä on jätetty digitaalisen audion lähtöliitäntä pois. Valittavissa on myös vain hiukan kalliimpi malli CR-4801TE, jonka kirjoitusnopeus on 4-kertainen, ja jonka puskurimuistin koko on 2 Mt. Asemasta löydät lisää tietoa tämän Sakun artikkelista Mitsumi CR-4801TE.</P>

 <P>Poltin on koneessani liitettynä Power Flyer -EIDE-ohjaimen kakkosliittimeen yksinään masteriksi, ja molemmat kiintolevyni ovat ykkösliittimen kaapelissa. Mitään ongelmia ei siirtonopeuden suhteen ole ollut, kuten oletettavissa olikin (Flyerin maksiminopeus on 16 Mt sekunnissa). Aseman pitäisi toimia moitteetta myös A1200:n emolevyn IDE-liitännässä, mutta itse en ole sitä vielä kokeillut. Mitsumilla poltetut levyt ovat toimineet mukisematta kaikissa CD-ROM-asemissa ja CD-soittimissa, joissa olen niitä kokeillut, joten laitteen polttojälki on yhteensopivuudeltaan erinomainen. Testaukseen osallistui neljä CD-ROM-asemaa ja kolme CD-soitinta, ja tietysti poltin itsekin toisti omat levynsä hyvin. :)</P>

 <P><U>Wanna MakeCD, or No CD?</U></P>

 <P>Mitsumin käyttäjän polttosoftavaihtoehdot ovat vähissä. Ikävä sanoa, mutta valittavana on ainoastaan MakeCD, tai sitten edessä on PC:n hankinta, jotta pääsee (tai joutuu) käyttämään aseman mukana ilmaiseksi tulevaa ToGo!-ohjelmaa Windows 95/98:ssa. CR-2801 toimii luotettavasti ja virheettömästi MakeCD:llä sekä luettaessa että kirjoitettaessa. Kokeiltavana oli ohjelman versio 3.2b (11.3.99), joka lievistä käyttöliittymän toiminnan omituisuuksistaan huolimatta on varsin kelvollinen poltto-ohjelma.</P>

 <P>Valitettavasti Mitsumin onnellisen omistajan suupielet kääntyvät kuitenkin MakeCD:n kohdalla dramaattisen jyrkästi alaspäin: ohjelma ei nimittäin tue aseman DAO-moodia (Disk At Once). Musiikkilevyjen tekoon jää siis ainoastaan TAO (Track At Once), jolla poltettuun levyyn tulee aina kahden sekunnin mittainen tauko automaattisesti jokaisen kappalemerkin kohdalle. MakeCD:n dokumenttien mukaan aseman pitäisi pystyä polttamaan levy myös TAO:na ilman kappalevälejä, &QUOT;TAO without gap&QUOT;, mutta missään ei kuitenkaan kerrota, kuinka sitä voisi kokeilla tai ovatko kappaleenvaihtokohdat kuitenkaan häiriöttömiä. Ongelma ei ilmeisesti edes rajoitu vain Mitsumin asemiin, sillä Amiga Formatin lokakuun 1998 numerossa sanottiin, ettei MakeCD tue DAO-polttoa millään ATAPI-asemalla. Ymmärrän tuon kyllä, mikäli polttimet vaativat ohjelmalta mallikohtaisia ratkaisuja DAO-tuen järjestämiseksi IDE-liitännän kautta, mutta jos eivät vaadi, niin ihmettelen todella suuresti, miksei sitä tueta.</P>

 <P>Toinen kokeilemani ohjelma on BurnIT. Ohjelman valmistajan kotisivujen mukaan sen pitäisi tukea Mitsumia, sillä se on yhteensopivien asemien listalla, mutta listan mukaan sitä ei ole kuitenkaan testattu. Omituista. Itse en saanut sitä tunnistamaan CR-2801:tä lainkaan ainakaan Aminetistä löytämälläni ohjelman versiolla 2.20. Noh, vaikka se toimisikin, niin eipä se mitään auttaisi, sillä yhteensopivuuslistalla luki Mitsumin kohdalla tylysti &QUOT;CDR supports only TAO&QUOT;.</P>

 <P>Kolmas polttosofta, MasterISO, tukee (Amiga Formatin mukaan) CR-2801:tä, mutta MasterISO on harmi kyllä ulkona tästä kilpailusta ainakin minun osaltani, koska se vaatii AsimCDFS:n, joka on saman valmistajan tekemä CD-tiedostojärjestelmä. Ohjelmien yhteishinta riehuu tietääkseni tuhannen markan tasolla, mikä on vähän liikaa pelkästään CD-polttokäyttöön tulevasta ohjelmasta. Sehän on lähes yhtä kallis kuin itse asema oli! Eri asia olisi, jos tarvitsisin käyttööni muitakin AsimCDFS:n tarjoamia erikoisominaisuuksia.</P>

 <P>Sitten on vielä se neljäs vaihtoehto... Mitsumin mukana toimitetaan ilmaiseksi CeQuadratin ToGo! 4.5 -poltto-ohjelma Windows 95/98:lle. Itse en ole voinut kokeilla kyseistä ohjelmaa lainkaan, koska en ole vielä tullut sen tarvitsemaa PC-vekotinta hankkineeksi. Ohjelman pitäisi kuitenkin tukea täydellisesti CR-2801:n kaikkia ominaisuuksia, myös DAO-polttoa. Ohjelman kanssa samalla CD:llä on myös polttimen asennusmanuaali HTML-muodossa. Toivon TODELLA hartaasti, että Amigan polttosoftien valmistajat saavat pian aikaiseksi DAO-tuen myös halvoille ATAPI-asemille, sillä uskoisin, että suurin osa CD-tallentimen hankintaa suunnittelevista amigisteista ei ole aikeissa käyttää siihen kottikärryllistä rahaa saadakseen utopistisen hienon SCSI-mallin. Ellei DAO-tukea tule, en voi suositella tätä poltinta Amiga-käyttöön, ainakaan muuhun kuin pelkkien datalevyjen tekemiseen.</P>

 <P>Mitsumi CR-2801 TE</P>

 <TABLE>
  <TR><TD VALIGN=TOP>Valmistaja:<TD>Mitsumi<BR><A HREF="http://www.mitsumi.com">www.mitsumi.com</A><BR><A HREF="http://www.mitsumi.de">www.mitsumi.de</A> (Shockwave-sivut)
  <TR><TD VALIGN=TOP>Edustaja:<TD>Websales, Oulu, <A HREF="http://websales.matrix.fi">websales.matrix.fi</A>
  <TR><TD VALIGN=TOP>Hinta:<TD>1395 mk (ostohetkellä, marraskuu 1998)
  <TR><TD VALIGN=TOP>Sisältää:<TD>CD-R asema, IDE-kaapeli (2-paikkainen), audiojohto PC:n äänikortille, kiinnitysruuvit, manuaali, mainoksia, 3 tyhjää CD-R-levyä (Mitsumi), ToGo! 4.5 HD-levyke ja CD-ROM, Magix Music Maker CD-ROM, AOL Internet CD-ROM
  <TR><TD VALIGN=TOP>Testattu:<TD>Amiga 1200, 32 Mt, 68060, Power Flyer EIDE-ohjain
  <TR><TD VALIGN=TOP>Liitäntä:<TD>IDE/EIDE (ATAPI, PIO0 - PIO3), myös SCSI-malli olemassa
  <TR><TD VALIGN=TOP>Standardit:<TD>ISO9660, Digital Audio (CD-DA), Photo CD, CD-I, Multi-Session, XA (extended architecture)
  <TR><TD VALIGN=TOP>Formaatit:<TD>CD-DA, CD-ROM (Mode 1 ja 2), CD-ROM XA (Write 2, Form 1 ja 2), CD-I (Mode 2, Form 1 ja 2), Enchanced CD levykoot 8 cm ja 12 cm
  <TR><TD VALIGN=TOP>Nopeus:<TD>8x luku, 2x kirjoitus, 512 kt puskuri hakuaika 200 ms (full stroke: 470 ms)
  <TR><TD VALIGN=TOP>Liitännät:<TD>IDE (tai SCSI), virta, analog audio, digital audio out (ei SCSI-mallissa), stereokuuloke (säädettävä)
  <TR><TD VALIGN=TOP>Kulutus:<TD>+5V 2,0A max., +12V 2,8A max.
  <TR><TD VALIGN=TOP>Mitat:<TD>146,0 x 41,3 x 203,0 mm (L x K x S)
  <TR><TD VALIGN=TOP>Paino:<TD>1,2 kg
 </TABLE>

</BODY>
</HTML>