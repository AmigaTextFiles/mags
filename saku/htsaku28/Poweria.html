<!DOCTYPE HTML PUBLIC "-//W3C//DTD HTML 4.0 Transitional//EN">
<HTML>
<HEAD><TITLE>Poweria!</TITLE></HEAD>
<BODY>

 <HR>
 <B>Poweria!</B><BR>
 <I>Janne Sirén</I>
 <HR>

 <P>Merkittävä edistysaskel Amigan PowerPC-rintamalla oli PowerPC-tuen sisällyttäminen AmigaOS 3.5:een. Heinä-elokuussa julkaistava AmigaOS 3.5 sisältää WarpOS:n PowerPC-kernelin ja myös Phase 5 on myöntynyt tukemaan tätä kerneliä tulevissa tuotteissaan. Nykyisinhän PowerUp- ja WarpOS-kernelien yhteiskäyttö on tuottanut hienoisia ongelmia ja asettanut myös ohjelmistokehittelijät vaikean valinnan eteen. Lisätietoja AmigaOS 3.5:stä saat Amigan kotisivuilta <A HREF="http://www.amiga.com">www.amiga.com</A>.</P> Muita viimeisen kuukauden aikana Amiga-maailmaa pompotelleita PowerPC-uutisia ovat olleet tiedot uusista PowerPC G3- ja G4-kiihdyttimistä. Tiedotusryöppy sai alkunsa, kun Zorro III -pohjaista G3-korttia jo pidempään julkisestikin nyplännyt Escena (<A HREF="http://www.escena.de">www.escena.de</A>) kertoi 12. maaliskuuta muutoksista kortille ja mainitsi mm. mahdollisuuden liittää lisäkortille PCI-korttipaikkoja. Perässä seurasivat Phase 5 ja met@box (entinen PIOS) omine ilmoituksineen ja niitä seuranneine lukuisine lisäilmoituksineen. Tutkimme tiedotteet ja selvitimme, mistä loppujen lopuksi on kyse.</P>

 <P><U>Escena liitetään Zorro III -väylään</U></P>

 <P>Escenan PowerPC-kortti Brainstormer tulee käyttämään 233 - 400 MHz PowerPC G3 -suoritinta ja 512 kt - 1 Mt välimuistia. Zorro III -väylään liitettävällä kortilla ei ole lainkaan 680x0-suoritinta, ja emolevylle jäävää suoritinta käytetään vain keskeytysten hallintaan. 680x0-ohjelmia ajetaan Haage & Partnerin WarpOSia varten kehittämällä 680x0-emulaatiolla. Escenan kortti käyttää myös WarpOS-kerneliä.</P>

 <P>Emulaation käytön etuna on selvästi nopeampi PowerPC-ohjelmien suoritusnopeus sekä edullisempi hinta ja 680x0-suorittimien saatavuusongelmien välttäminen, mutta haittana tietysti mahdolliset yhteensopivuus- ja nopeusongelmat 680x0-ohjelmien suorituksessa. Haage & Partnerin 680x0-emulaatio on kuitenkin ilmeisen pätevä, joten PowerPC-tehojen kasvaessa päästäneen emulaatiolla jopa ohi 68060:n suoritustehon.</P>

 <P>Brainstormer sisältää täydellisen PCI-väylän, johon voidaan liittää esimerkiksi PCI-näytönohjain tai I/O-kortti. Uusi ratkaisu käyttää PCI-väylää mahdollistaa valmistajan mukaan myös paremmin Zorro II -tuen, joten ehkäpä näemme Brainstormerin Amiga 2000:llekin (tai Zorro II -varustetulle A1200:lle).</P>

 <P><U>Phase 5 herää horroksestaan</U></P>

 <P>Phase 5 (<A HREF="http://www.phase5.de">www.phase5.de</A>) on elellyt Amiga-maailmassa jo pidempään hiljaiseloa, eikä edes tuntunut tekevän kovin suurta numeroa BVision-näytönohjainten julkaisusta. Moni aavistelikin jo Phase 5:n siirtyneen tyystin vehreämmille Macintosh-laitumille, kunnes ehkäpä Escenan G3-kortin innoittamana myös Phase 5 päätti palata katsomaan, löytyisikö kiinnostusta uudelle PowerPC-kortille.</P>

 <P>Alkuperäisessä tiedotteessaan 19. maaliskuuta Phase 5 kertoi uudesta CyberStorm G3/G4 -projektistaan Amiga 3000/4000:lle (ja muille koneille, joissa on yhteensopiva &QUOT;fast slot&QUOT; -prosessoriväylä). Kortit käyttävät PowerPC 750 - ja PowerPC 7400 (G4 Altivecin kera) -suorittimia, eikä niissä olisi lainkaan 680x0-suoritinta Escenan tapaan. Merkittävä ero oli kuitenkin liitäntä suoraan prosessoriväylään, jolloin koneeseen ei jää lainkaan 680x0-prosessoria. Kortilla on myös PCI-väylä lisälaitteille. CyberStorm G3/G4 käyttää SDRAM (PC-100) DIMM -muistipalikoita.</P>

 <P>Phase 5 on sittemmin tarkentanut ominaisuusluetteloa kahteen otteeseen. 23. maaliskuuta julkaistussa tiedotteessaan Phase 5 kertoo lisänneensä kortilleen ilman lisähintaa Ultra Wide SCSI-II -ohjaimen. He tarkentavat myös, ettei CyberVisionPPC tule toimimaan uudella kortilla, sillä näytönohjain kannattaa kuitenkin liittää PCI-väylään. Phase 5 arvioi myös 680x0-emulaation nopeuden 400 MHz:n G3:lla noin 50-80% oikeaa 68060:aa nopeammaksi. Phase 5 kommentoi samalla A1200-versiota liian hankalaksi toteuttaa.</P>

 <P>Kymmenen päivää alkuperäisen ilmoituksensa jälkeen Phase 5:n G3/G4-perhe oli kasvanut melkoisesti. Entinen PIOS, nykyinen met@abox, nimittäin julkaisi 24. maaliskuuta tiedot omasta G3-kortistaan, joeCARDista, josta tulee myös A1200-yhteensopiva malli. Yhtäkkiä G3/G4-kortti oli mahdollinen A1200:lle myös Phase 5:n mielestä. Phase 5:n mallistoon lisättiin Blizzard G3/G4 sekä vastauksena joeCARDin USB-liittimille neljä 400 megabitin FireWire-porttia. A1200:lle on tarjolla 300 MHz G3- ja G4-kiihdyttimet ja A3000/4000:lle 400 MHz G3- ja 300 MHz G4-turbot. Arvioidut hinnat pyörivät 600:n ja 950 euron välillä (ilman veroja).</P>

 <P>Phase 5 on tarkistanut myös hinnoitteluaan ja kertoo tekevänsä yhteistyösopimuksia toimittaakseen riittävät ohjelmistot kortin mukana. Phase 5 on kuitenkin edelleen ainoa kolmesta G3-valmistajasta, joka haluaa tuhannen kortin ennakkotilauksen ja osittaisen ennakkomaksun, ennen kuin lähtee valmistamaan kortteja. Ennakkotilaajat tosin saavat reilun alennuksen ja ilmaisen postituksen kaikkialle maailmaan.</P>

 <P>Lisätietoja: <A HREF="http://www.phase5.de/amiga/csg3bzg3e.html">http://www.phase5.de/amiga/csg3bzg3e.html</A></P>

 <P><U>met@box yllättää positiivisesti</U></P>

 <P>Entiset Escomin aikaiset Amiga Technologisien työntekijät perustivat aikoinaan PIOSin, josta myöhemmin tuli met@box (<A HREF="http://www.metabox.de">www.metabox.de</A>). Muiden muassa entinen Commodoren insinööri Dave Haynie työskentelee met@boxilla. Yritys on alusta saakka ollut kiinnostunut osallistumaan Amiga-markkinoille, mutta sopivaa tilaisuutta vain ei Amiga-sotkujen keskellä ole tarjoutunut. met@boxin ilmoitus joeCARD-korteista Amigalle tuli siis suurena yllätyksenä.</P>

 <P>JoeCARD tulee olemaan tarjolla merkittävimmille Amiga-malleille (A1200/2000/3000/4000) ja kortilla on 333 (A1200) tai 400 (muut) MHz PowerPC 750 (Lonestar) G3 -suoritin sekä Phase 5:n tapaan megatavun verran välimuistia. Myöskään joeCARDilla ei ole 680x0-suoritinta. Kortilla on USB-liitäntä sekä A1200-mallia lukuunottamatta PCI-yhteensopiva liitäntä tulevia laajennuksia varten. Muisteina käytetään SDRAM DIMMejä. A1200-mallin hinnaksi kaavaillaan 599 euroa ja 400 MHz:n mallit maksavat noin 899 euroa (ilman veroja). met@box arvioi korttien toimitusten alkavan vuoden kolmannella neljänneksellä.</P>

 <P>met@box julkaisi lisätietoja kortistaan juuri ennen lehden julkaisua, 31. maaliskuuta ja tarkensi A1200-kortin (AmiJOE 1200) sisältävän laajennusmoduulin, jossa on joko USB- tai Fast SCSI-II -liitäntä. Toisin kuin Phase 5:n vastaava, AmiJOE 1200 tulee mahtumaan tavalliseen A1200-koteloon! AmiJOE 2000/3000/4000 tulee olemaan isokokoisempi ja sisältämään USB:n vakiona, sekä PCI-yhtensopivan liitännän, johon voidaan liittää MultiJOE-lisäkortti, jossa on Ultra SCSI-II, 2D/3D-näytönohjain, genlock, värinän poistaja ja AC-97-ääni.</P>

 <P>Yritys kommentoi myös FireWireä toteamalla sen ehkä soveltuvan hyvin videoeditoijille, mutta he uskovat USB:n palvelevan paremmin peruskäyttäjien tarpeita. met@box kommentoi myös G4:ää kertomalla, ettei suoritin ole valmis toimitettavaksi vielä AmiJOE:n julkaisun aikaan. Myös met@box tutkii kuitenkin mahdollisuuksia sen käyttöön jatkossa.</P>

 <P>Lisätietoja: <A HREF="http://www.realdreams.cz/amiga/local/31_3joecard.html">http://www.realdreams.cz/amiga/local/31_3joecard.html</A> ja <A HREF="http://www.joecard.com">http://www.joecard.com</A>

 <P><U>Päivityksiä Phase 5:n ohjelmistoihin</U></P>

 <P>Phase 5 on julkaissut maaliskuun aikana useita päivityksiä CyberStorm PPC - ja Blizzard PPC -korttien ohjelmistoihin. Päivitykset löydät osoitteesta <A HREF="ftp://ftp.phase5.de/pub/phase5/ppc/">ftp://ftp.phase5.de/pub/phase5/ppc/</A>.

</BODY>
</HTML>
