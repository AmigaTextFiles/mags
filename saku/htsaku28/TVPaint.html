<!DOCTYPE HTML PUBLIC "-//W3C//DTD HTML 4.0 Transitional//EN">
<HTML>
<HEAD><TITLE>TVPaint</TITLE></HEAD>
<BODY>

 <HR>
 <B>TVPaint</B><BR>
 <I>Vesa Konttinen</I>
 <HR>

 <P>NewTek yllätti julkaisemalla TVPaint 3.59:n ilmaisjakeluun Amiga-yhteisölle, tosin hetkellisesti antamalla kopioida ohjelman ja manuaalit omalta palvelimeltaan jonkin aikaa. Pienen kyselyn täyttämällä pääsi imuttelemaan itselleen ensisilmäyksellä aivan käyttökelpoisen ja ominaisuuksiltaan kattavan piirto/kuvankäpistelyohjelman. Ensimmäisellä kopiointiyrityksellä en ohjelmaa vielä NewTekin palvelimelta saanut, vaan ohjelman linkissä ollut salasanasuojaus oli turhan tehokas. Tiedostojen kopiointi jäi siis lyhyeen, mutta seuraavana päivänä tuota suojausta ei enää ollut näemmä lainkaan, joten kopiointi onnistui. No, täytyyhän sitä jotain pientä vaivaa järjestää, kun ilmaiseksi hyviä ohjelmia jakelee. Kolme pakettia sisälsi itse ohjelman, sekä joitain esimerkkikuvia, joista näkee jotensakin mihin TVPaint kykenee. Asennuksen jälkeen koko hoito vie noin 4 Mt tilaa, joten mistään mammutista ei vielä voi puhua. PDF-muodossa oleva manuaali tulee vielä tuon tilan päälle.</P>

 <P>TVPaint on täysiverinen 24-bittinen kuvankäpistelyohjelma ja sisältää tuttujen ominaisuuksien lisäksi erikoisempia kuvien filterointiefektejä. Undo-toiminto on hieman vajavainen, sillä se pystyy kumoamaan vain edellisen epäonnistuneen töherryksen. Toisaalta layereiden käyttö tuo mukanaan mahdollisuuden muokata kuvaa hieman toiseen tyyliin, jolloin undon käyttö ei välttämättä ole niin tarpeellista. Perinteisemmän piirtelyn sijaan TVPaint tuntuu lähinnä maalailuohjelmalta, koska käytössä olevien kynien ja pensseleiden jättämä jälki riippuu monesta tekijästä. Liikuttamalla hiirtä rivakammin jättää vanhaa kunnon mustekynää muistuttava kynä jälkeensä kapeampaa jälkeä kuin hitaasti piirrettäessä. Koska kynien ominaisuuksiin voi vaikuttaa aika monipuolisesti, voi mieleisen jäljen löytäminen tuottaa tuskaa. Pienen hakemisen tuloksena saa kuitenkin yleensä aikaiseksi tyydyttävää jälkeä.</P>

 <P>Ohjelma tukee riittävää määrää eri kuvaformaatteja, kuten jpg, gif, ilbm, sekä liutaa muita hieman harvemmin käytettyjä. Hieman erikoinen käyttöliittymä ei käytä perinteisiä valikoita ollenkaan, vaan kaikki esitetään omissa pikku ikkunoissaan piirtoalueella. Piirtoalueen koko voi olla pienempi kuin käytetyn ruudun tarkkuus, jolloin valikot eivät peitä muokattavaa kuvaa. Se onkin hyvä, sillä 1024x768 ruudulle saa kivasti mahtumaan kaiken tarpeellisen ja vielä hyvän kokoisen kuvankin. Arexx-tukikin ohjelmasta löytyy, joten mitä erikoisimpien omien efektienkin rakentelu on mahdollista. Mukana tulee jokunen esimerkki, joiden pohjalta voi efektejä yrittää rakentaa.</P>

 <P>Toisaalta ohjelman ominaisuudet ovat ilmankin jo kiitettävän kattavia. Värien sekoittelu onnistuu paletin avulla ja oikean värisävyn metsästys onkin tehty miellyttäväksi. Rbg-liukusäätimet on tehty esimerkillisen hyvin, sillä säätimen pohjalla näkee jatkuvasti, miten sen siirto vaikuttaa tulevaan värisävyyn. Tuon avustuksella on huomattavasti mukavampi yrittää saavuttaa haluttu tulos kuin pelkkää numeron pyörittelyä ihmetellen. Paletissa on myös mahdollisuus käyttää cmy-värimääritystä ja myös hsl-säätimet löytyvät, eikä väriliukumien tekeminen voisi olla paljoakaan helpompaa. Kaikin puolin paletti on todella miellyttävä käyttää, selkein ja käyttökelpoisin paletti mitä omalle kohdalle on sattunut.</P>

 <P>Itse piirtelin pitkästä aikaa oikein mielellään, kun kerrankin löytyi ohjelma, joka repii näyttökortista irti lähes kaiken. Nopeudesta ei ole valittamista, mutta toki PPC-tuki terästäisi tiettyjä efektejä roimasti. Muutaman tunnin ohjelmaan tutustumisen tuloksena syntyi levinnyttä yliviivauskynää muistuttava piirros. Piirtäessäni käytin runsaasti TVPaintin tarjoamia smooth- ja blur-efektejä, jotka tekevät maalaamisesta hieman vesiväreillä töhertämisen tapaista. Noiden käyttö kyllä hieman suttaa kuvaa, mutta ei kaiken tarvitse aina olla linjakasta.</P>

 <P ALIGN=CENTER><IMG SRC="Kuvat/tvpaint.jpg" WIDTH=360 HEIGHT=285 ALT="TVPaint"></P>

 <P>Kuvassa olevaan paperintapaiseen raapustetut tekstit on tehty tekstityökalulla ja perspektiivitoimintoa hyväksi käyttäen kallisteltu kutakuinkin paperin suuntaiseksi. Itse asiassa sunnuntaitöhertelijän ihmetykseksi tuo kuva onnistui omasta mielestäni mainiosti, vaikka piirtäjän lahjoja ei ole liiemmin suotu. Tässä kohtaa siis voi sanoa, että osa onnistumisesta lankeaa erittäin hyvän ohjelman harteille. Kuva on piirretty 24-bit-tilassa, joten vähemmillä väreillä se ei näytä välttämättä aivan samalta.</P>

 <P>Kirjoittajan tavoittaa sähköpostitse osoitteesta <A HREF="mailto:vek@sci.fi">vek@sci.fi</A>.</P>

</BODY>
</HTML>