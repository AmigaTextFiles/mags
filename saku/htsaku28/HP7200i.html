<!DOCTYPE HTML PUBLIC "-//W3C//DTD HTML 4.0 Transitional//EN">
<HTML>
<HEAD><TITLE>HP SureStore CD-Writer Plus 7200i</TITLE></HEAD>
<BODY>

 <HR>
 <B>HP SureStore CD-Writer Plus 7200i</B><BR>
 <I>Risto Mäki-Petäys</I> &LT:<A HREF="mailto:bass.cadet@sci.fi">bass.cadet@sci.fi</A>&GT;
 <HR>

 <P ALIGN=CENTER><IMG SRC="Kuvat/hp7200i.gif" WIDTH=237 HEIGHT=186 ALT="HP 7200i"></P>

 <P>Kovalevyn täytyttyä uhkaavasti tuli tarve hankkia jonkinlainen suuren kapasiteetin tarjoava vaihdettava media. Kilpailijoina olivat Iomegan Zip ja Jaz sekä polttava CD-asema. Zip olisi miellyttänyt hintansa puolesta, mutta monella tuttavalla ei moista asemaa ole, joten sisäinen IDE-asema saattaisi käydä työlääksi. Ulkoinen Zip-Plus-asema tai Jaz olisi käynyt, jos koneessani olisi ollut SCSI-ohjain, mutta Zip-Plussan rinnakkaisporttisovitin ei toimi Amigan ohjelmiston kanssa. Täten päädyin polttavaan CD-asemaan.</P>

 <P>Hintoja selailtuani ja tuttavien kertoman perusteella totesin HP:n Surestore+ 7200i:n itselleni sopivaksi. Poltin on CD-RW, sisäinen ja kiinnitetään IDE-liitäntään. Asema polttaa CD-R:t sekä CD-RW:t tuplanopeudella, lukee kuusinkertaisella nopeudella ja tukee Disk-At-Once-tomintoa. Asema maksoi tuolloin Cruz Brokerissa 1460 mk.</P>

 <P ALIGN=CENTER><IMG SRC="Kuvat/makecd.jpg" WIDTH=435 HEIGHT=234 ALT="MakeCD"></P>

 <P>Poltto-ohjelmistona olen toistaiseksi käyttänyt MakeCD:n rekisteröimätöntä versiota, joten Disk-At-Once on jäänyt vielä kokeilematta. Tähän mennessä olen polttanut seitsemän levyä (yksi uudelleenkirjoittava ja yksi multisessio), eikä ole tullut vielä yhtään frisbeetä, vaikka aluksi turhaan pelkäsin kavereiden epäonnistuneita kokeiluja PC-ympäristössä. Testattu MakeCD 3.2a asentui erittäin helposti. Asennettaessa tarvitsi tietää lähinnä aseman tyyppi (tässä tapauksessa ATAPI) ja sijainti väylässä.</P>

 <P>Ensimmäisessä poltossa kiintolevyllä ei millään riittänyt tilaa imagelle, joten jouduin polttamaan suoraan levylle. Koneen nopeus olisi MakeCD:n mukaan riittänyt ainakin 64-nopeuksiseen polttoon nykyisellään, joten imagen teolla ei sinänsä olisi ollut juurikaan merkitystä enkä sitä nykyäänkään juuri käytä. Käytin 8 megan puskuria polton aikana ja poistin varmuuden vuoksi kaikki turhat apuohjelmat tausta-ajosta, mutta puskuri ei ollut vähälläkään tyhjentyä lukuunottamatta käynnistyslevyn varakopiota, jossa oli noin 8500 pientä tiedostoa. Puskuri näytti tyhjentyneen kesken polton, mutta levy toimi silti täydellisesti.</P>

 <P>Ainoa ongelma ongelma oli siinä, että tein levystä multisession ja laitoin tietämättäni molemmille sessioille saman nimen. Testaamani tiedostojärjestelmät sekä Linux lukivat vain jälkimmäisen session. En tiedä johtuiko se virheestäni, ohjelmistojen puutteellisuudesta vai silkasta osaamattomuudesta, mutta rekisteröimätön IDEFixin CacheCDFS avasi valikon, josta pystyin valitsemaan, kumpaa sessiota haluan lukea. Ongelma tässä tapauksessa on se, että molemmilla sessioilla on sama nimi, joten oikea sessio piti tunnistaa aikajärjestyksen mukaisesti.</P>

 <P>Vaikka DAO:ta en pystynyt käyttämään, tein kokeeksi yhden kopion alkuperäisestä levystä. CD oli Macin HFS-formaatissa ja näytti kopioituneen täydellisesti, vaikka MakeCD näytti mittareillaan kummallisia lukemia: CD-polttomittari meni loppuun ennen kiekon valmistumista ja näytti 650 Mt, vaikka kiekon piti muiden mittareiden mukaan olla 740 Mt. Koska Catweaselini on huollossa, saan vain yhden aseman kerrallaan koneeseen kiinni ja jouduin suorittamaan kopion imagen välityksellä.</P>

 <P>Hämmästyksekseni koitui ilmeisesti bugi MakeCD:n ATAPI-polttoajurissa. Koko CD-R:n sulkeminen polton yhteydessä aiheutti virheilmoituksen tuntemattomasta komennosta. Päätin kuitenkin ottaa riskin ja polttaa kopion. Onnekseni levyn sulkeminen onnistui kuitenkin polton jälkeen CD-R-toimintovalikosta. Kyseistä vikaa lukuunottamatta MakeCD:ssä ei ole ollut muuta haukuttavaa, tosin suomenkielinen lokalisaatio on vielä toistaiseksi puolikielinen ja sisältää paikoitellen omituisia käännöksiä.</P>

 <P>Testasin polttamiani levyjä naapurin PC:llä, ja harmikseni Windows 98 ei näyttänyt lukevan niitä. MakeCD tekee oletuksena 8+3 merkin ISO 9660 -kiekkoja Rock Ridge -laajennnuksella. Surkuhupaisaa, ettei DOS-pohjainen käyttöjärjestelmä osaa edes hyödyntää yksinkertaisempaa tiedostojärjestelmää. Luulen, että Windows meni paniikkiin löytäessään kiekolta useampia tiedostojärjestelmiä. SuSE 5.3 Linux kuitenkin osasi lukea polttamiani kiekkoja. Sain sen lukemaan multisessiokiekosta vain viimeisen session.</P>

 <P>Ääni-CD:n polttoa en ole vielä toistaiseksi kokeillut, mutta aseman mukana tullutta CD-RW:tä on tullut testattua. Ensimmäisellä kerralla kiekosta tuli vajaa, koska ohjekirja ilmoitti levyn kapasiteetin todellista pienemmäksi. Amigalle ei ole vielä toteutettu PacketCD-ohjelmistoa, joten jouduin CD-RW:n osalta tyytymään levyn tyhjennykseen ja uudelleenkirjoitukseen. Tämän sekä CD-RW-levyjen korkean hinnan (CD-R-levyjä saa alle kymmeneen markkaan kappale, kun CD-RW-levyt maksavat kymmeniä markkoja) takia Amigalla ei vielä hirveästi hyödy CD-RW-asemasta, ellei sitten halua säästää luontoa välttämällä frisbeitä. Tähän tarkoitukseen taas Zip tai Jaz lienee kätevämpi, koska niitä voi käyttää kuten kiintolevyä tai korppuasemaa.</P>

 <P>HP SureStore CD-Writer Plus 7200i</P>

 <TABLE>
  <TR><TD VALIGN=TOP>Valmistaja:<TD>Hewlett-Packard Company<BR><A HREF="http://www.hp.com">www.hp.com</A><BR><A HREF="http://www.hp.com/go/cdr">www.hp.com/go/cdr</A>
  <TR><TD VALIGN=TOP>Myyjä:<TD>Cruz Broker<BR><A HREF="http://www.cruzbroker.fi">www.cruzbroker.fi</A><BR><A HREF="mailto:myynti@cruzbroker.fi">myynti@cruzbroker.fi</A>
  <TR><TD VALIGN=TOP>Hinta:<TD>1460 mk (3/99: 1339 mk)
  <TR><TD VALIGN=TOP>Sisältää:<TD>sisäinen CD-RW-asema<BR>IDE-kaapeli + kiinnitysruuvit<BR>käyttöohjekirja<BR>ohjelmistoromppu (PC:lle)<BR>1 tyhjä CD-R-levy<BR>1 tyhjä CD-RW-levy
  <TR><TD VALIGN=TOP>Takuu:<TD>12 kk
 </TABLE>

 <P>Kirjoittajan tavoittaa sähköpostitse osoitteesta <A HREF="mailto:bass.cadet@sci.fi">bass.cadet@sci.fi</A>.</P>

</BODY>
</HTML>
