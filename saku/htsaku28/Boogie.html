<!DOCTYPE HTML PUBLIC "-//W3C//DTD HTML 4.0 Transitional//EN">
<HTML>
<HEAD><TITLE>Haastattelussa Boogie/Gentle Eye Ky</TITLE></HEAD>
<BODY>

 <HR>
 <B>Haastattelussa Boogie/Gentle Eye Ky</B><BR>
 <I>&QUOT;Tohtori AivoTurmio&QUOT;</I>
 <HR>

 <P>Muistan yhä, kun ensimmäisen kerran kävin Tampereella <B>Gentle Eye Ky</B>:ssä. Olin saanut Boogielta ohjeet paikan löytämiseksi ja olin suuntaamassa kaverini kanssa sitä kohti. Kun omakotitalo löytyi, ei se näyttänyt päälle päin kovinkaan ihmeelliseltä. Mielenkiintoiselta kyllä, kun katolla oli kaksi satelliittilautasta ja paikassa on muutenkin oma tunnelmansa. Ovessa näin pienen silmälogon. Ei millään muotoa vakuuttava, mutta kiva kuitenkin. Hieman ihmettelin silloin, miksi silmä on niin Sherlock Holmesmaisen ja valokuvausliikkeen naissilmän risteymä. Myöhemmin selvisi, että se oli alun perin suunniteltu etsivätoimistoa ajatellen. Soitin siis ovikelloa ja Boogie tuli avaamaan oven.</P>

 <P>Astuin sisään kohteliaisuussääntöjä noudattaen, kun Boogie oli ensiksi ystävällisesti pyytänyt sisään. Sisään astuessa paikka ei vielä näyttänyt sen ihmeellisemmältä kuin muutkaan talot, mutta kun pääsin astumaan Boogien varastohuoneeseen, tuntui kuin olisi astunut johonkin valtion tarkimmin varjeltuun salaisuuteen. Huone oli normaalia huonetta arviolta kolme kertaa suurempi, siellä oli muutama Amiga ja satoja ellei peräti tuhansia pelejä ja ohjelmia sekä CD-levyillä että levykkeillä.</P>

 <P>Hämmästyin, miten paljon tavaraa Gentlessä oli jo valmiina varastossa. Omalla paikkakunnallani ei yhdessäkään tietokoneliikkeessä ole yhtä paljon tavaraa kuin tässä liikkeessä oli. Kotipaikkakuntani tosin on vain jonkin verran yli 12 000 asukkaan kaupunki, mutta silti. En muista koskaan aikaisemmin nähneeni yhtä monta tietokoneelle tarkoitettua CD-levyä yhtäaikaa samassa paikassa. Niistä varmaan lähemmäs parisataa oli pelkästään Aminet-leyvjä, mutta silti.</P>

 <P>Toinen mieleen jäänyt asia oli Boogien uskomaton kyky mainostaa juuri sitä tavaraa, mitä on aina halunnut. Tuntui välillä aivan siltä kuin Boogiella olisi piilolinssit, joilla hän kykenee lukemaan toisen ajatuksia. Kerran olin ostamassa Boogielta CD-asemaa. Olin jo pari vuotta monesti katsonut, että olisi hiton mukavaa omistaa CD32-ohjain, mutta luulin niiden maksavan aivan hirveästi. No, Boogie tietysti fakiirivoimillaan huomasi asian ja otti hyllystään esille CD32-ohjaimen ja sanoi, että siinä vain 125 mk. Tuli samantien sellainen olo, että Boogie voisi perustaa Sixth Sense Investigationin Gentle Eyen sijasta. Eihän sitä ohjainta kerta kaikkiaan voinut vastustaa, kun hintakin oli halpa.</P>

 <P>Boogien mukavuusaste vaihtelee tavallisen kauppiaan ja harvinaisen mukavan välillä. Jos Boogiella on oikein kiireinen päivä, niin silloin Boogie tuntuu ihan vain tavalliselta kauppiaalta, mutta jos Boogiella on soittohetkellä aikaa, niin tuntuu kuin soittaisi kaverille, ja puhelinsoittokin saattaa silloin venähtää myös sen pituiseksi. Ei ole harvinaista sekään, että Boogien kanssa puhuessa aihe siirtyy pois Amigasta, sillä kuten sanoin, Boogie tuntuu aivan kaverilta.</P>

 <P>Kun Boogie nyt kuitenkin on mainitsemisen arvoinen henkilö, niin ajattelin tehdä hänestä haastattelun. Menin siis uudelleen tapaamaan Boogieta haastatellakseni häntä, ja tuloksen kirjoitin tähän Sakuun. Valitettavasti haastattelu jäi varsin lyhyeksi, koska minulla itselläni ei ollut tarpeeksi hyvää tilaisuutta jäädä pidemmäksi aikaa. Alkuun peruskysymyksiä.</P>

 <P>Kysymys: Milloin näit/kuulit sanan tietokone?<BR>
 Boogie: En muista.</P>

 <P>K: Miten tutustuit tietokoneisiin?<BR>
 B: ensin MSX, sitten C=64, Amiga 500 heti kun oli saatavilla.</P>

 <P>K: Tutustuitko tietokoneisiin kaverin kautta, koulussa tms.?<BR>
 B: Työkaverin pojilla.</P>

 <P>K: Miten kuulit Amigasta ensimmäisen kerran?<BR>
 B: Luin Computer & Video Games -lehdestä.</P>

 <P>K: Miten tutustuit Amigaan?<BR>
 B: Ostin heti kun se oli saatavana.</P>

 <P>K: Milloin omistit ensimmäisen tietokoneesi, minkä?<BR>
 B: MSX, olisko ollut joskus 1984.</P>

 <P>K: Milloin omistit ensimmäisen Amigasi, minkä?<BR>
 B: Amiga 500, vuonna 1987.</P>

 <P>K: Mitä muita koneita/konsoleita omistat Amigan lisäksi?<BR>
 B: QL (Quantum Leap), C=64, MSX, Tracon.</P>

 <P>K: Milloin perustit Gentle Eye Ky:n ?<BR>
 B: 1995 heinäkuussa.</P>

 <P>K: Mistä sait idean Gentle Eye ky:n perustamiseen?<BR>
 B: Halusin Amiga-softia itselleni, enkä saanut Triosoftin kautta.</P>

 <P>K: Miksi nimi Gentle Eye?<BR>
 B: Jaa miksi? Siksi, että piirsin joskus simmun joka on nyt tuossa logossa. Se silmä on sellainen herkkä silmä. Toinen syy on, että aioin joskus perustaa etsivätoimiston, eikä sitä ajatusta muuten ole vieläkään haudattu.</P>

 <P>K: Etsivätoimisto?<BR>
 B: Pohdittiin eri firmavaihtoehtoja murun kanssa, ja se oli yksi. Silmä olisi sopinut hyvin aviojuttuihin sun muihin.</P>

 <P>K: Onko mitään koulutusta etsivätoimistoa varten?<BR>
 B: Ei etsivätoimistoon tarvita minkäänlaista koulutusta.</P>

 <P>K: Onko EU vaikuttanut liiketoimintaasi?<BR>
 B: Ei vielä, vasta ensi vuonna, kaikki siirtyy euroiksi siten että kaikki valuutat kuvataan euroina.</P>

 <P>K: Vaikuttaako eurojen tulo toimintaasi?<BR>
 B: Lisää laskemista, myöhemmin vähemmän. Ei tarvitse enää laskea dollareita, D-markkoja ja puntia kuten ennen.</P>

 <P>K: EU puolesta, vastaan?<BR>
 B: Ei kantaa.</P>

 <P>K: Mikä on sinulle mieleisin soittoaika?<BR>
 B: Se on siinä 11-16, sen jälkeen käyn postissa viemässä lähetykset. Sinänsä hölmöä, että ihmiset yleensä soittavat juuri silloin kun olen postissa. Kun bussilla käy postissa, niin siinä menee sellaiset kaksi ja puoli tuntia. Hauskaa välillä, kun tuntematon ääni soittaa ja kysyy enkö ole koskaan paikalla, vaikka yleensä olen aina paikalla lukuunottamatta postissa käyntiä. Ihan kuin yritettäisiin määräillä. Lohduttavaa. Voihan olla, että joku vain muutaman päivän aina soittaa juuri silloin kun olen postissa ja kun en vastaa niin olettaa ettei koko firma ole pystyssä. Kännykkä on tosin aina mukana, mutta kaikki eivät silti viitsi soittaa siihen.</P>

 <P>K: Minä itse en yleensä viitsi soittaa kännykkään, kun tulee sellainen olo, että häiritsisin vähää vapaa-aikaasi, mitä mieltä olet?<BR>
 B: En tiedä. Toisaalta jos on lyhyt asia niin on helppo soittaa kännykkään. Siinä ei ole probleemaa.</P>

 <P>K: Milloin ei mielellään saisi soittaa?<BR>
 B: Öisin ja sunnuntaisin (yö noin klo 21-08). Ei muuten, mutta muru voi herätä. Yleensä vuorokausirytmini on, että valvon myöhään ja herään joskus kymmeneltä aamulla. Hoidan lähinnä kysymysasioita öisin ja erikoistilauksia.</P>

 <P>K: Eli sopiiko öisin ottaa yhteyttä sähköpostin kautta?<BR>
 B: Joo. Vastaan niihin yleensä aika nopeasti silloin.</P>

 <P>K: Mistä mihin sopii soittaa?<BR>
 B: 10-19. Olen kuitenkin usein postissa 17-19, mutta silloin on kännykkä päällä.</P>

 <P>K: Onko kännykkä sillä periaatteella, että jos ei sovi soittaa, niin silloin se on poissa päältä?<BR>
 B: On. Sillä on helppo rajoittaa, milloin tahtoo vastata ja milloin ei. Eli sopii soittaa 24h vuorokaudessa, mutta tuskin se on ainakaan öisin päällä.</P>

 <P>K: Minkälaisia ovat mukavat asiakkaat?<BR>
 B: Sellaiset on mukavia. Niillä ei ole hirveitä probleemia koneiden kanssa, siis sellaisia hirveitä ainakaan. Eikä niillä ole viruksia. Esimerkiksi Masalla ei ole ikinä ongelmia koneiden kanssa. Vaikeita asiakkaita ovat ne joilla on pelkkiä ongelmia. Viruksia, Workbench ei toimi. Kysymykset eivät häiritse, mutta ongelmat ovat ikäviä. Ostetaan esimerkiksi nettiyhteys, kokeillaan yhden kerran ja jos ei onnistu, niin soitetaan heti ettei toimi. Aika on suhteellista, sanoi Einstein, aika ei riitä kaikkialle. Joskus on käynyt myös niin, että olen unohtanut tehdä jotain tärkeää, esimerkiksi hakea jonkun tärkeän lapun postista siksi, että joku on hermostuttanut niin paljon. Asiakas voi olla mukava, vaikka se ei ostaisi mitään.</P>

 <P>K: Minkälaisia ovat huonot asiakkaat?<BR>
 B: &QUOT;Huono asiakas&QUOT; ei edes ole asiakas. Vaikea asiakas on moniongelmainen.</P>

 <P>K: Mielipiteesi Sakusta?<BR>
 B: Saku on sairaan hyvä lehti. Mutta formaatti (sähköinen lehti) ei ole valitettavasti kovin suosittu. Monia ihmisiä vierastuttaa sähköinen lehti. Se ei saa ansaitsemaansa tuossa muodossa.</P>

 <P>K: Saanko sinulla tulevaisuudensuunnitelmia Amigaa koskien?<BR>
 B: Ei uutta konetta odotellessa. Ei kun hetkinen, itse asiassa on, nimittäin uudet pikku scsi-towerit.</P>

 <P>K: Millaisena näet Amigan tämänhetkisen tilanteen?<BR>
 B: Paljon valoisampana kuin kolme vuotta sitten. Pelkästään Amiga Formatistakin jo näkee muutoksen, kun siihen on tullut kuvallisia pelimainoksia.</P>

 <P>K: Millaisena näet Gentle Eyen tulevaisuuden?<BR>
 B: Olen luvannut olevan pystyssä ainakin vielä vuonna 2000.</P>

 <P>K: Gentle Eyen ihannetulevaisuus?<BR>
 B: Softakustantaminen.</P>

 <P>K: Jos omistaisit Amigan, mitä tekisit?<BR>
 B: Minähän omistan Amigan - heh heh - ja itse asiassa monta!</P>

 <P>K: Entä jos omistaisit Amigan tuotemerkkinä?<BR>
 B: Mainostaisin. Kysymys on niin monimutkainen ja monisyinen, ettei siihen voi vastata yhdeltä istumalta.</P>

 <P>K: Elämän tarkoitus?<BR>
 B: Olla onnellinen omassa itsessään, &QUOT;joutumatta vahingoittamaan muita&QUOT;. Se se taitaa lähinnä olla.</P>

 <P>K: Suosikkipelisi kautta aikojen?<BR>
 B: Stunt Car Racer, Tower of Babel, F1GP. Niinpä, Woakesin ja Crammondin kaikki pelit.</P>

 <P>K: Suosikkiohjelmasi kautta aikojen?<BR>
 B: Mercenary C=64.</P>

 <P>K: Kerro jokin asia joka ilahduttaa sinua?<BR>
 B: Se että Amiga tulee nykyään nopeammin perässä kuin aikasemmin.</P>

 <P>K: Kerro jokin asia mikä ei ilahduta sinua?<BR>
 B: Vänkääminen, mitä on tapahtunut Amiga-yhteisössä muutaman kerran. Vrt. Haage &AMP; Partner vs. Phase 5.</P>

 <P>K: Miten sinut saa suuttumaan?<BR>
 B: Helposti. Stressaa mun hermoja tarpeeksi. En kuitenkaan varsinaisesti suutu. Olen ainoastaan pirun vihainen. (Suuttuessaan Boogie mainosti muuttuvansa mini-Conaniksi. Myönnettävä on, että kokoa lukuunottamatta yhdennäköisyyttä löytyy.)</P>

 <P>K: Jos kokeile onnees -ukko tulisi ovesta ja käskisi sinun vääntää nenän takaraivoon, mitä tekisit?<BR>
 B: Ihmettelisin silmät ymmyrkäisinä, että mikä meininki mikä meininki?</P>

 <P>K: Mitä mieltä olet tietokonekielen suomentamisesta/suomennoksista?<BR>
 B: Osa on turhia ja osa on aivan turhia.</P>

 <P>K: Ajoiko MikroBitti tahallaan lokaa Amigalle?<BR>
 B: Ei. Kyse oli molemminpuolisesta hylkimisreaktiosta.</P>

 <P>K: Entä Pelit-lehti?<BR>
 B: Se toisaalta teki vähän pahemmin. Ne päättivät aikaisemmin Amiga-dumpin, mikä johtui siitä, että Amiga-pelejä tuli suhteellisesti vähemmän.</P>

 <P>K: Onko Amigalla tulevaisuutta Namibiassa?<BR>
 B: Kyllä mun mielestä. Amigalle saa pienen pölyttömän kotelon joka ei kuumene liikaa. Eli sopisi kuin naula päähän Namibian sääoloihin.</P>

 <P>K: Oletko ajatellut laajentaa Gentle Eye Ky:n Namibiaan?<BR>
 B: Mara on pari kertaa soitellut asiasta, mutta en halua. Toisaalta...</P>

 <P>K: Miten Amigaa pitäisi mielestäsi markkinoida?<BR>
 B: Taas monisyinen kysymys. No esimerkiksi sitä voisi myydä monitasoisena lasten tietokoneena, joka sopii kaikille - sukupuoleen katsomatta - viisivuotiaasta ylöspäin.</P>

 <P>K: Mitä kaipaat vanhoilta ajoilta?<BR>
 B: C=64:n käynnistymisnopeus oli sopiva.</P>

 <P>K: Jos voisit napinpainalluksella estää kaikkien koskaan syntyneiden peeceilijöiden syntymisen, painaisitko?<BR>
 B: Kyllä.</P>

 <P>K: Mitä luulet, käyttäisikö joulupukki Amigaa, jos olisi olemassa vai olisiko pukki itse lahjaton koneiden valinnan suhteen?<BR>
 B: Kyllä pukki Amigaa käyttäisi. Ei sillä olisi aikaa juosta PC/tarvikeostoksilla.</P>

 <P>K: Viesti peeceilijöille?<BR>
 B: Nope.</P>

 <P>K: Viesti amigisteille?<BR>
 B: Hope.</P>

 <P>K: Viesti muille?<BR>
 B: Cope.</P>

 <P>K: Mitä mieltä olet? Ajoivatko osakkeenomistajat tai vastaavat Commodoren tahallaan konkurssiin?<BR>
 B: Ajoivat.</P>

 <P>K: Onko sinulla toivomusta jostain jutusta Sakuun kirjoittaville?<BR>
 B: Saku on toiminut hyvin.</P>

 <P>K: Oliko Commodorella vastassaan salaliitto? (X-Files)<BR>
 B: Ei, Microsoftilla ei ollut tarpeeksi poweria vielä silloin.</P>

 <P>K: Tuleeko Mulder tutkimaan asiaa vai kenties Scully, ottaen huomioon Amigan feminiinisyyden?<BR>
 B: Ei. Ei ole ollut salaliittoa, niin ei ole kysymistä.</P>

 <P>K: Häiritsevätkö nämä kysymykset sinua?<BR>
 B: Ei.</P>

 <P>K: Olen pannut merkille, että sinulla on varastossa tavaraa huomattavan paljon, miten?<BR>
 B: Se on minun hulluuttani, ei siinä ole mitään järkeä. Pidän aina kaikkea varastossa, menee arvo.</P>

 <P>(Boogiella tuntuu olevan tapana myydä tavaroitaan halvemmalla kuin olisi mahdollista, esimerkiksi Surf Squirrel oli normaalisti 790 mk, mutta Boogiella vain 750 mk. Sen lisäksi, että Boogie myy tavaraa halvalla, myy hän niitä silloin tällöin myös uskomattomaan alihintaan. Minä itse sain Surf Squirrelin 490 markalla, kun ostin samalla CD-aseman. Hinta oli todella halpa, etenkin kun siitä on jo yli puoli vuotta aikaa.)</P>

 <P>K: Mainos?<BR>
 B: Voisin mainostaa jos olisi joku yksi tuote, mutta kun ei ole kuin Amiga ja paljon softaa. Esim. jos olisi vain Linux Amigalle, niin voisi mainostaa, mutta kun on muutakin, niin ei.</P>

 <P>K: Olet muistaakseni joskus tehnyt myös jotain nettihommia Gentle Eye Ky:n ohella, millaisia? Vai muistanko väärin?<BR>
 B: Olen avustanut, muistat väärin.</P>

 <P>K: Mitä kaikkea sontahommaa olet joutunut tekemään, ennen kuin mielesi harhautui Gentle Eye Ky:n perustamiseen?<BR>
 B: Kaikenlaista. Leikinohjaaja, eläinhoitaja, erikoismyyjä, muusikko ja muusikko ja muusikko, se on se meinaan, mitä tahtoisin aina tehdä.</P>

 <P>Lopuksi on vielä sanottava, että kun Boogielta ostaa tavaraa, tuntuu usein siltä kuin ostaisi kaverilta. Tosin kaverille on paljon ikävämmän tuntuista joutua maksamaan kuin kauppiaalle.</P>

</BODY>
</HTML>