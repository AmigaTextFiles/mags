5
1*

{A                          Merlinin uudet vaatteet
{A                          -----------------------

{7                                Mika Lundell


Vaihtaessani    lähes    laajentamattoman    A500:ni   A3000:een   vuoden   1995
alkupuoliskolla  olin  iloinen,  että  muiden  mukavuuksien ohella koneen mukana
seurasi  ihan  oikea  grafiikkakortti.  Kortin  nimi  oli  maagiselta kuulostava
Merlin,  ja siinä oli mahtava neljän megatavun näyttömuisti. Aluksi kortti tosin
jäi  hieman  pimentoon,  koska  suurin  osa  ajasta  meni  uuden  koneen  muiden
ominaisuuksien  ihastelemiseen.  Toinen  syy oli silloinen monitorini, Philipsin
CM8833,   jolla  ei  paljon  grafiikkakorttia  käytettäisi.  Uusi  monitori  oli
kuitenkin  toisena  ostoslistallani,  sillä  muuten  myös  A3000:n  mahdollisuus
värinättömään interlace-tilaan olisi jäänyt hyödyntämättä.

Kun  tuliterä  monitori,  Microvitec  1438, oli sitten viimein pöydälläni, alkoi
myös  se  yhden  ylimääräisen  laajennuskorttipaikan  vievä  läpyskä kiinnostaa.
Asensin  kortin  mukana  tulleen  ohjelmiston  ja  yritin  tavata saksankielistä
ohjekirjaa.  Muutaman  vuoden  saksan  opiskelu  ei  siinä  vaiheessa kaduttanut
pätkääkään.

Viriteltyäni  näyttötilat  sopiviksi  omalle monitorilleni alkoi testaus. Varsin
pian  selvisi, ettei kortti ollutkaan mikään vanhan ECS-koneen käyttäjän unelma.
Ensimmäinen  ja  suurin murheenaihe oli kortin nopeus tai paremminkin sen puute.
Kortti  oli  aivan  naurettavan  hidas,  ja  mikä tahansa normaali ECS-piiristön
tarjoama  näyttötila  olisi  päihittänyt  Merlinin vastaavan ilman minkäänlaisia
ongelmia.

Intuition-emulaattori   mahdollisti   Workbenchin  käyttämisen  kortin  näytöllä
256-värisenä.  Valittavana  oli kolme eri tapaa käyttää emulaatiota. Kaikki vain
olivat  käytössä  niin  hitaita,  että se rajoitti normaalia työskentelyä hieman
liikaa.  Lisäksi  emulaatiossa  tuntui  olevan bugeja. Päätinkin nopeasti luopua
tästä ylellisyydestä.

Merlinin  näyttötilojen  käyttäminen  muiden  ohjelmien,  esimerkiksi  AMosaicin
kanssa ei sekään ollut mielekästä. AMosaicin näytön päivitys valmistui aikanaan,
pahimmassa  tapauksessa  useampien  sekuntien kuluttua. Ainoa sujuva käyttökohde
kortille   näyttikin  olevan  grafiikkakuvien  katseleminen.  Jpegit  ja  giffit
purkautuivat   Merlinin   kuvannäyttöohjelmilla  sopivan  nopeasti  ja  näkyivät
tarvittaessa  24-bittisinä. Olihan se sentään parempaa kuin joku ECS:n 16 väriä,
jolla  kuvien ditheröintikin vei aina oman aikansa. Toinen ohjelma, jonka kanssa
kortista  oli  hyötyä,  oli  ShapeShifter.  Ohjelma  käytti omaa ajuriaan, joten
256-värisenä Mac oli ihan käyttökelpoinen. Tämä antoi myös aiheen epäillä, ettei
hitauden syynä ollut välttämättä kortin suorituskyky vaan softa.

Näissä rajoitetuissa tarkoituksissa kortti saikin minua palvella melkoisen ajan,
kunnes  Internetin  uutisryhmien massasta löytyi muutama mielenkiintoinen viesti
Merlinistä.  Noista  viesteistä  selvisi,  että Merlinin alkuperäinen valmistaja
X-Pert  oli  ilmeisesti  konkurssissa,  joten parannusta tilanteeseen tuskin oli
tulossa.  Valveilla oleminen kuitenkin kannatti, sillä pian kuulin, että vaikkei
korttia enää valmistettukaan, oli softapuolella kuitenkin käynnissä jonkinlaista
kehitystyötä.  Firman  nimi  oli  ProDev ja tuotoksen nimi ProBench, jonka uusin
versio 2.0 oli juuri julkaistu. Kun päivityksen jo saaneet vielä kilvan kehuivat
sen   nopeutta,  oli  "mun-täytyy-saada-toi-heti"-kompleksi  valmis.  Lähettelin
sitten   mailia   useammallekin   henkilölle   ja   kyselin   lisää.   Parhaaksi
tietolähteeksi  osoittautui  suomalainen  henkilö,  joka oli jo odottamassa omaa
päivitystään.


{3Päivityksen hankkiminen

Aikaa  taisi välissä kulua jopa pari kuukautta, kunnes lopulta tiesin mitä tehdä
päivityksen   saamiseksi.   Apuna  olivat  saamani  kopio  tilauslomakkeesta  ja
teknisestä  tuesta  vastaavan  henkilön  email-osoite.  Päivitystä ei tietenkään
saisi  mistään  muualta kuin suoraan Saksasta tilaamalla, hinta olisi 169 Saksan
markkaa.  Koska  en ollut aiemmin käynyt kauppaa ulkomaisten kanssa, oli minulla
tietenkin hieman orpo olo. Luottokorttia minulla ei ollut, eikä sellaisen käytön
mahdollisuutta  ollut  edes  tilauslomakkeessa  mainittu.  Päädyin  siihen, että
helpoin  tapa  suorittaa  maksu  olisi  maksumääräys  suoraan saksalaisen pankin
tilille.  4.  päivä  joulukuuta täytin maksumääräyksen paikallisessa pankissa ja
postitin  oikein  täytetyn  tilauslomakkeen,  mukana kopio pankin maksukuitista.
Olin orastavan jouluruuhkan takia henkisesti varautunut melko pitkään, seuraavan
vuoden  puolelle  menevään  odotukseen  tai  rahojen  katoamiseen  pankkitukeen.
Yllätys  oli  suuri,  kun  jo  seuraavan viikon tiistaina postilaatikosta löytyi
kirjekuori ProDeviltä.

Kuoresta   paljastui  kaksi  levykettä  valokopioiduilla  tarroilla,  tiedonanto
toimitetusta  tavarasta  ja noin 40-sivuinen valokopioitu punakantinen vihkonen.
Ei   siis  mitään  suuren  ja  mahtavan  ohjelmistopäivityksen  tuntua.  Lisäksi
huomasin,   että   kirjekuori   oli  vain  melko  yksinkertaista  pahvia.  Koska
postilaatikkoni  sijaitsee  ulkona eikä se ole tiiviimpiä laatikoita maailmassa,
olin   iloinen  että  sade  oli  veden  sijasta  harmitonta  lunta.  Ehkä  olisi
tilauksessa   pitänyt   mainita,  että  tuote  toimitetaan  arktiselle  alueelle
vaativiin olosuhteisiin.

Vihkonen   ja  suurin  osa  aputekstistä  oli  tietenkin  vain  saksaksi,  joten
kielitaito  saisi  taas  harjoitusta. Suurin osa ohjelmien nimistä ja teksteistä
sitä   vastoin   on   englanniksi,   vaikka   mukaan   onkin   eksynyt   muutama
saksankielinenkin  termi.  Ohjelmien  käyttö  siis  tuskin  tuottaa  vaikeuksia,
vaikkei saksaa osaisikaan.

Selailtuani  hieman käyttöohjetta ja todettuani, ettei asennuksessa pitäisi olla
mitään    yllätyksiä,    otin    ensin    varmuuskopiot   muutamista   tärkeistä
asetustiedostoista kuten Merlinin näyttötiloista. Sitten vain ensimmäinen korppu
sisään   ja   sohimaan   Upgrade-ikonia.  Ohjelmiston  vaatimuksiksi  mainittiin
KickStart 2.0 ja vähintään 020-prosessorilla varustettu kone.

Asennus  tehtiin  Amigan  oman  Installer-ohjelman  avulla  ja oli melko selkeä.
Asennuksessa  voi  valita  asennettavaksi  vain osan ohjelmistosta, mutta jotkut
osat ovat pakollisia, tai muuten mikään ei toimi. Pääosion muodostaa HRG-System,
joka  sisältää  esimerkiksi  monitor-tiedoston  ja  hrg-kirjastot.  ProView osaa
näyttää  IFF-,  JPG-  ja  GIF-formaattien kuvia, Maxon on-line help tarjoaa apua
saksaksi,     MerlinMPEG     ja     ProFlick    näyttävät    nimensä    mukaisia
multimediatiedostoja,   HRCardInfo  kertoo  tärkeät  tiedot  kortista,  ProSpeed
nopeuttaa   Workbenchin   taustakuvioiden  käyttöä  ja  HRControl  sisältää  mm.
screengrabin.  Näyttöajuri  ja/tai  load/save-modulit  XPGI-formaatille löytyvät
muun  muassa  ImageFX:lle,  AdProlle,  Photogenicsille ja Real3D v2:lle. Lisäksi
mukana  on  XPGI  datatype,  UniDisplay,  ScreenPromoter  sekä Prefs-hakemistoon
tulevat  ModeInfo-Prefs  ja  ModeMaster,  joilla  näyttötilojen  virittely sujuu
helpommin.

Osa  apuohjelmista  vaatii toimiakseen minimiasennuksen MUI 2.3:sta, joka seuraa
mukana.  Itse  jätin  tämän asentamatta, koska olin juuri vaihtanut MUI 3.1:een.
Vanhat  näyttötilat  päivittyvät apuohjelmalla uuteen muotoon, joten tuskallista
virittelyä  ei tarvinnut tällä kertaa tehdä. Ainoa ongelma asennuksessa aiheutui
hieman  bugisesta  Installer-scriptistä,  joka  kahdesti keskeytyi unohdettuaan,
että   olin   asentanut   apuohjelmat   eri  hakemistoon  kuin  mihin  alunperin
ehdotettiin.  Toiseksi  blitter-kirjastosta  on  kaksi versiota, yksi Zorro II:a
varten  ja  toinen optimoitu versio A4000/040:a tai A3000/ZIII:a varten. Version
voi   toki  myöhemmin  vaihtaa  kopioimalla  toisen  asennetun  päälle.  Lopuksi
kannattaa   konfliktien  välttämiseksi  varmistaa,  että  viittaukset  vanhoihin
softiin  on poistettu ja muistaa tuhota vanha monitor-tiedosto. Ainakaan minulla
Installer ei tehnyt tätä automaattisesti.


{3Ensimmäiset kokemukset ja ongelma

Asennuksen   jälkeen   resetoin  koneen.  Mukavan  osoituksen  uuden  ProBenchin
olemassaolosta  saa  jo  käynnistyksen  aikana. Kun monitoritiedosto on ladattu,
läjähtää  ruutuun  automaattisesti  ProBenchin latauskuva, jos sellainen vain on
olemassa.   Kuvaan   kirjoittuu   myös   joitakin   tietoja  kortin  tilasta  ja
käyttöoikeuden   omistajasta.   Softa   on   muuten  ilmeisesti  sidottu  kortin
sarjanumeroon,  joten  kopiointia  lienee turha yrittää. Kannattaa myös huomata,
että  kun  monitoritiedosto  on  ladattu,  se lukitaan. Sen poistaminen tai edes
lukeminen  ei  enää  onnistu.  Hankalaa,  jos haluaa esimerkiksi ottaa tiedoston
mukaan kovalevyn varmuuskopioon. Lukitsemisen voi kuitenkin tarvittaessa välttää
pitämällä  oikeaa hiiren nappia painettuna käynnistyksen aikana. Näin ProBenchiä
ei ladata, mutta sen käyttö ei myöskään ole mahdollista.

Workbenchin  latauduttua  kaivoin  esille uuden ProBench-hakemiston ja tarkastin
sen  sisällön.  ProDevin  ohjelmoijat  ovat  entisiä  X-Pertiläisiä,  joten  osa
ohjelmista   onkin  vanhojen  tuttujen  ohjelmien  uusia  versioita.  Mukana  on
tietenkin  myös  aivan  uusia.  Onneksi  uusi  softa  on  juuristaan  huolimatta
kehittynyt  jo huomattavasti pidemmälle, ja ProBenchiä voikin pitää aivan uutena
tuotteena.  Ilkeänä  päätin  kokeilla  ajaa  entisiä  X-Pertin  ohjelmia,  ja ne
toimivat   vielä   yllättäen  hyvin.  Ainoastaan  kuvannäyttöohjelmat  kutsuivat
välittömästi gurun vierailulle.

Tämän  jälkeen  päätin  kokeilla  jotakin ohjelmaa Merlinin näytöllä. Käynnistin
ensimmäisenä  mieleen  tulleen  ImageStudion  ja  vaihdoin  käyttöön 256-värisen
näyttötilan.  Latasin  GIF-kuvan  ja siirtelin ikkunoita. Ensimmäinen huomaamani
asia  oli  ruudunpäivityksen  nopeus.  Olipa  ohjeissa  todettu,  että yleisesti
256-väriset  näytöt  ovat  jopa  nopeampia  kuin  vähempiväriset.  Sitten päätin
vaihtaa  Workbenchin näyttötilan. En ollut ahne, vaan tyydyin 256-väriseen 640 x
512  -tilaan.  Siirtelin ikkunoita ruudulla ja tulostin tekstiä Shell-ikkunassa,
hyvältä näytti. Ja se nopeus, voi pojat! Ihan meinasin pakahtua ilosta, kun näin
256-värisen Workbench-ruutuni niin vikkelänä.

Valitsin  256-värisen  800  x  600 -tilan ja jatkoin samaan tahtiin. Ruudulle ei
ilmestynyt  pientä  roskaa  sinne tänne kuten aiemmin oli saattanut käydä, mutta
sitten  Workbench  jämähti.  "Pahus,  ei  taida ihan bugiton olla vielä tämäkään
versio",  manasin  samalla  kun  havittelin  resetiä. Uusi käynnistys ja testaus
jatkui. Ennen kuin huomasinkaan, Workbench-emulaatio jämähti joka kerta kun vain
uskalsin  vaihtaa  näyttömoodia,  tulostaa  hakemiston  tai  käyttää Workbenchin
Redraw  All  -toimintoa. Epäilys alkoi hiipiä mieleeni, ja päätin poistaa kaikki
mahdolliset  patchit  koneestani  ja jopa Workbenchin taustakuviot. Lisäsin myös
MerlinReset-ohjelman startup-sequencen alkuun. Sama toiminta jatkui. Sinä iltana
en vielä tajunnut mahdollisen vian aiheuttajaa.

Seuraavana  päivänä  käynnistin  koneen ja ryhdyin leikkimään WB-emulaattorilla.
Ihan  hyvinhän  se  näytti taas toimivan. Mikähän siinä eilen oikein oli? Aikani
kokeiltuani  ehdin  jo palauttaa patchit user-startup-tiedostooni, kun jämähtely
alkoi  taas.  Patchit  pois.  Ei  auttanut. HRCardInfo ei kertonut mitään, mistä
olisi  voinut  huolestua.  Sammutin  koneen  ja muutin kortilla olevan jumpperin
Zorro  II  -asentoon. Jospa pieni hidastus auttaisi. Aiemmilla hitailla softilla
kun en ollut koskaan törmännyt tällaiseen.


Kone   päälle,   ZII   käytössä.   Aluksi   toimi,   sitten  taas  ei.  Kokeilin
SetMins-ohjelmaa, jolla voi säätää blitterin käytön minimikokoja. Lopuksi käytin
optiota,  joka  ottaa  koko  blitterin  pois  käytöstä. Toimi hieman paremmin ja
huomattavasti  hitaammin,  muttei  kuitenkaan  aivan  täydellisesti.  Sain  myös
ensimmäisiä   kertoja   ihailla   punaista   "Expansion  Board  Defect"  -ruutua
resetoinnin jälkeen. Näihin ei auttanut muu kuin virran katkaisu. Muutenkin kone
jämähti aina niin pahasti, että jopa resetin perillemeno kesti jonkin aikaa.

Samassa   muistin,   että  olin  lukenut  jostain  ylikuumenemiseen  liittyvistä
ongelmista.  Myös  tiedot  kortille  olevasta  hardware-päivityksestä  palasivat
mieleeni,  ja  kauheat  visiot  kortin  lähettämisestä  Saksaan  päivitettäväksi
alkoivat  liitää  silmieni  edessä.  Koska  emulaatio  kuitenkin  toimi aina kun
ensimmäistä  kertaa käynnistin koneen tai kun kone oli ollut jonkun aikaa poissa
päältä    jumpperien   vaihdon   aikana,   oli   syynä   varmasti   jonkinlainen
lämpenemisongelma.  Kädellä  kosketettaessa  näyttöpiiri  tosiaan  tuntui hieman
liian  kuumalta,  vaikka  päällä  olikin  jäähdytyssiili.  Pelkkä  kotelon  auki
jättäminen  ei  kuitenkaan  ratkaissut  ongelmaa,  vaan hyvät keuhkot. Onnistuin
nimittäin  puhaltamalla  jäähdyttämään  piiriä  niin  paljon,  että säännöllisin
väliajoin toteutettuna tämä auttoi emulaation pysymään pystyssä ihan hyvin.

Seuraavana  päivänä vierailinkin paikallisessa elektroniikkaliikkeessä hakemassa
pienen  tuulettimen  ja haaroittimen kovalevyn virtajohdolle. Tuulettimen vuoksi
koneessa olevien korttien järjestystä oli muutettava ja samalla koneen kotelosta
piti  saada pala pois. No, sitähän varten rautasahat on keksitty. Se onkin kyllä
sitten jo ihan toinen juttu. :-)





{3Lopputunnelmat

Kortti  on  nyt  ollut  käytössä  noin  kaksi  kuukautta,  eikä  jämähtelyä  ole
esiintynyt  emulaatiossa  eikä  muillakaan näytöillä. Vika ei siis ollut uudessa
softassa.  Käyttö  on  sujunut  mukavan nopeasti ja olen jo alkanut tottua tähän
kristallinkirkkaaseen   256-väriseen  800  x  600  -Workbenchiin.  Käynnistyksen
jälkeen  FAST-muistia  on  tarkemman  näyttötilan  takia vähemmän käytettävissä,
mutta  CHIP-muistia  melkein  täydet  kaksi  megatavua.  Alkuperäisen pakkauksen
kyljessä  komeilleet  hieman  huvittavat  sanat, "Graphic Accelerator", ovat nyt
saaneet  aivan  uuden merkityksen. Jos en tietäisi, voisin luulla että koneeseen
on vaihdettu kokonaan toinen kortti.

Pientä  valittamisen  aihetta voi kuitenkin aina keksiä. V34-modeemilla ja 57600
bps:n  päätelaitenopeudella aiheuttaa ruutujen järjestyksen vaihtaminen virheitä
siirtoon.  Itse  asiassa  pelkkä  ruudulla olevan ikkunan otsikkopalkin näpäytys
saattaa  riittää.  Tämä  johtuu  siitä,  että moniajo pysäytetään ruudun vaihdon
ajaksi.   Testatessani   nopeasti   korttia  Kickstart  2.1:llä  huomasin,  että
esimerkiksi  DirectoryOpuksessa  Merlinin  hiiripointterin  päivitys  kellon  ja
nuolen  välillä  takerteli.  Samaten  DOpuksen  Replace  File  -valitsin  kaatoi
ilmestyessään koneen. Kickstart 3.1:llä tällaista ei ole esiintynyt.

Päivityksen  hinta  X-Pertin  vanhoista softista ProBench 2.2:een on DM 149,- ja
lisäksi  DM  20,-  pakkaus-  ja  käsittelykuluihin,  yhteensä DM 169,-. Tämä oli
ostohetken kurssin mukaan noin 500 mk, pankin kuluja sen päälle 70 mk. Jos vielä
lasketaan   mukaan   tuulettimen   ja  piuhojen  hankinta,  yli  100  mk,  tulee
päivitykselle melko kova hinta.

Itse  olen  sitä  mieltä,  että  jokainen käytetty penni oli arvoisensa, ja olen
erittäin   tyytyväinen.   Olisihan  jonkin  uuden  kortin  osto  sentään  tullut
huomattavasti  kalliimmaksi.  Tosiasia  on  nimittäin  se,  että kortti on aivan
passeli   minun   käyttööni  ja  onpa  sitä  kehuttu  jopa  yhdeksi  nopeimmista
32-bittisistä  korteista.  Oikeastaan  on  vaatinut  aika  paljon  lahjoja saada
kortista  pelkällä  softalla  niin  hidas  kuin  se  alun  perin oli, verrattuna
nykyiseen vauhtiin.

Netissä  on  myös  liikkunut  huhu, jonka mukaan Merlinille olisi tulossa ajurit
CyberGraphicsille,   mutta  ainakin  ProDev  kumosi  tämän  tiedon.  Sen  sijaan
ProBenchin  seuraava versio, ProBench '96, tulee ennakkotietojen mukaan tukemaan
CyberGraphicsia.  Tämän  pitäisi mahdollistaa kaikkien CyberGfx-ohjelmien käytön
Merlinillä.  Esimerkkeinä  on mainittu mm. Photogenics, ImageFX ja Gloom Deluxe.
ProBench  '96  parantaa  myös  muistinkäyttöä.  Kortin  omaan  grafiikkamuistiin
varastoidaan  niin  paljon  tietoa  kuin  mahdollista  ja  tieto  myös  pidetään
muistissa niin kauan kuin vain mahdollista.

Lopuksi  vielä hieman WSpeed 1.4 -ohjelmalla saatuja testituloksia. Testikoneena
oli  A3000/030/25 MHz/2 Mt CHIP/8 Mt FAST/OS 3.1. Ensimmäisessä sarakkeessa ovat
aiemmin  vanhoilla X-Pertin softilla saadut tulokset. Testissä oli käytetty vain
kahdeksan  värin ruutua nopeudellisista syistä. Keskellä ovat aiemmin käytössäni
olleet,  normaalin  CPUBlitillä  terästetyn  ECS-A3000:n  tulokset. Äärimmäisenä
vasemmalla  ovat  uuden  ProBenchin  tulokset. Taulukosta näkee selvästi ainakin
sen, että uusi ProBench antaa käyttöön mukavasti lisää puhtia.












     ---------------------------------------------------------------------
     |              | Merlin           | ECS NTSC        | Merlin        |
     |  WSpeed 1.4  | X-Pert IEmu 1.50 | High Res Laced  | ProBench 2.2  |
     |              | 640*512x8        | 702*480x8       | 640*480x256   |
     |              | (EchtEmu)        | (+CpuBlit)      |               |
     |--------------|------------------|-----------------|---------------|
     | Put Pixels   |      112073      |     189972      |    243360     |
     | Draw Lines   |        1057      |       2011      |     18646     |
     | Draw Hor/Ver |        3541      |       3076      |     50922     |
     | Draw Circles |         631      |       1391      |     43586     |
     | Draw Ellipse |         570      |       1272      |      1742     |
     | Draw Boxes   |         876      |        114      |      4197     |
     | Scroll X     |          28      |         52      |       811     |
     | Scroll Y     |         217      |        158      |      1008     |
     | Print Texts  |        2062      |       4323      |      8078     |
     | CON: Output  |         213      |        423      |       391     |
     | Open Windows |          27      |         71      |        93     |
     | Size Windows |          26      |        110      |       134     |
     | Move Windows |          17      |         37      |        56     |
     | Swap Screens |        CRASH!    |        594      |        64     |
     | Areafill     |          48      |        178      |       455     |
     ---------------------------------------------------------------------





Seuraavana suoraan tilauslomakkeesta kopioitu hinnasto:

ProBench 2.2 update to ProBench 1.x                      DM  99,-
ProBench 2.2 update to XPert-Software                    DM 149,-
ProDig   1.0 digitizer-software                          DM 120,-
XI-Paint 3.1 (Demo aminetissa, tukee muitakin kortteja.) DM 149,-
TV-Paint 3.0 display module                              DM  99,-
ProBench 2.2 update to ProBench 1.x+XI-Paint 3.1         DM 199,-

(+ DM 20,- muihin kuluihin)

Mikä  oli  siis  tämän  jutun  perimmäinen tarkoitus? Informointi. ProDev ei ole
tietääkseni ainakaan itse pitänyt meteliä näistä päivityksistä, ehkä korkeintaan
Saksassa. Jos en itse olisi sattumalta kuullut asiasta, olisin varmasti kärsinyt
vanhojen rupusoftien kanssa elämäni loppuun saakka.

Uutena  tätä  korttia  ei  varmasti  ostaisi  enää  kukaan,  nyt kun 64-bittiset
Cybervisionit  ovat  rikkoneet  ennätykset  ja Merlinin ET4000W32-näyttöpiiri on
rajoittuneempi  kuin  useat  muissa  korteissa  käytetyt.  Mutta  jos sinulla on
mahdollisuus  saada  tällainen  kortti  halvalla käytettynä, niin kannattaa edes
harkita.  Oikeilla  softilla  se  palvelee  vielä hyvin. Vanhat kortit saattavat
vaatia  hardware-päivityksen  toimiakseen  Zorro III -tilassa. Päivitetyn kortin
pitäisi  voida  tunnistaa  siitä, että IC:t 13 ja 14 on poistettu. Omassani nämä
ovat  tallella,  mutta  kortti on suoriutunut Zorro III:sta ilman ongelmia. Olen
myös  kuullut, että A4000/Buster 9/ZIII-yhdistelmä ei toimisi. Omassa koneessani
on  Buster  7.  Myös  jonkinlaisia ylikuumenemisongelmia saattaa esiintyä, joten
hyvä tuuletus on eduksi.



{3Tärkeät tiedot

ProBench 2.2

Vaatimukset:   WB 2.0, 020-prosessori, suositus WB 3.1 ja 030-prosessori
               ja tietenkin Merlin-näyttökortti.

Valmistaja:    ProDev
               Erlenbitze 13
               D-53819 Neunkirchen-Seelscheid
               Saksa

Hinta:         n. 500-600 mk

----------------------------------
Puh:           990-49-22-47-912570
Fax:           990-49-22-47-912571
BBS:           990-49-22-42-866132
----------------------------------

Tarkempia tiedusteluja voi lähettää myös emaililla yhdelle tekijöistä,
Marcel Janzille, osoitteeseen m.jantz@public.ndh.com. Hän on ollut hyvin
avulias.
