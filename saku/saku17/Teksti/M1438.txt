5
1*

{A            Amiga Technologies M1438S -monitaajuusstereomonitori
{A            ----------------------------------------------------

{7                                  Jaakko Suvanto


Yksi  Amigan  monista  eduista  muihin tietokoneisiin verrattuna on mahdollisuus
liittää se suoraan tavalliseen televisioon, mikä mahdollistaa esim. Amigan kuvan
nauhoittamisen  suoraan  videolle.  Varsinkin  uudempien Amigoiden (A1200, A600)
sisäänrakennettu  videoliitäntä  on  erittäin  hyvälaatuinen. Yhtä laadukkaaseen
kuvaan  pystyvästä PC:n videokortista saa maksaa enemmän kuin uudesta A1200:sta.
Kolikolla  on  kuitenkin  kääntöpuolensa.  Television  tarkkuus  ei  riitä esim.
tekstinkäsittelyyn, ja tarkkuutta lisäävästä lomittelusta tulee vain päänsärkyä.
Matala  virkistystaajuuskaan  ei  auta  asiaa. Workbenchin ruutukin täyttyy, kun
moniajaa useita ohjelmia, jotka kaikki toimivat WB:n ruudulla. ECS- ja varsinkin
AGA-Amigat pystyvät kuitenkin näyttötarkkuuksiin, jotka eivät häviä yhtään esim.
PC:n   vastaaville.   Sitä   paitsi,  jos  on  joskus  käyttänyt  WB:a  tarkassa
näyttötilassa,  esim.  Productivityssä,  ei  halua  enää koskaan palata High Res
Laced -tilaan!

Ongelmana   ovat   videokaistan   leveydet.   Normaalissa   PAL-televisiossa  ja
videomonitorissa  kaistan  leveys  eli  taajuus  on noin 15 kHz, kun tarkemmissa
näyttötiloissa  tarvittaisiin taajuudeksi jopa 31,4 kHz, eli kuvan näyttämiseksi
tarvittaisiin  VGA-  tai SVGA-monitori. Kunpa asia olisikin niin yksinkertainen,
että  ostettaisiin  halpa  VGA-monitori  ja se siitä. Mutta pelit ja jotkut muut
sovellukset  käyttävätkin  PAL-tiloja ja ohittavat käyttöjärjestelmän. Tarvitaan
siis  kaksi  monitoria,  eivätkä  kaikki  Amigan näyttötilat näy vieläkään. Itse
kyllästyin  tappelemaan  kahden  monitorin ja PD-ajureiden kanssa, ja multiscan-
eli monitaajuusnäyttö lisättiin ostoslistan kärkipäähän.


Käytetyn  kohtuuhintaisen  15  kHz:iin  ja  ylöspäin  pystyvän  multiscan-näytön
etsintä  onkin  oma  taiteenlajinsa.  Niitä ei liikaa vaikuttanut kaupan olevan,
ellei ollut valmis maksamaan useampaa tuhatta markkaa jopa viisi vuotta vanhasta
monitorista.  Niinpä  en  jaksanut  odottaa,  vaan  ostin  uuden.  Amiga  M1438S
-monitori saapui kunnioitusta herättävän suuressa pahvilaatikossa.

Ensimmäinen   huomio   kohdistui   laatikossa   ylösalaisin   olleen   monitorin
tyyppitarraan.  Ensinnäkin se kertoi monitorin valmistajan olevan englantilainen
Microvitec.   Mallinumeron  samankaltaisuus  ei  siis  ole  yhteensattuma,  vaan
monitori     on     Microvitecin     1438    varustettuna    sisäänrakennetuilla
stereokaiuttimilla.    Seuraava    mielenkiintoinen    huomio    oli   monitorin
virrankulutus.  SVGA-monitorini  kulutus on yli 1,5A, mutta M1438S kuluttaa vain
0,5A!

Nostettuani   näytön   pöydälle   kiinnitin   huomioni  sen  liittimiin.  Mitään
adaptereita  ei tarvitse, liittimenä on Amigan vakio 23-piikkinen D-liitin. Tämä
voi  tuottaa  vaikeuksia näytön liittämisessä näyttökortteihin, mutta kyllä joku
osaa  tehdä  sopivan  adapterin tähänkin tarkoitukseen. Itse olin jo kyllästynyt
koko  tietokoneen  pituisiin  adaptereihin.  Virtajohtoa kytkiessäni hämmästyin:
eihän  tämä  liitin  sovi  seinään!  Lukaisin  ohjeet  läpi,  ja paljastui, että
monitorin   voi  liittää  myös  pöytämalli-Amigoiden  virtalähteeseen.  Laatikon
pohjalta  löytyikin sopiva jatkojohto seinäpistoketta varten. Johdosta vain tuli
yli kaksimetrinen...

Valitettavasti   monitorin   englantilaisuus  näkyy  "iloisena"  englantilaisena
laatuna.  Kotelon  sauma  nauraa  hieman,  ja  jalusta  hymyilee  havaittavasti.
Toisaalta  jalusta  toimii  todella  hyvin:  se on toiminnaltaan yksi parhaimpia
kokeilemiani. Kotelon ulkonäkö on kohdallaan, monitori on tyylikäs.

Ei  muuta  kuin virrat päälle ja kokeilemaan. Iloisena yllätyksenä virran kytkee
rele,  kytkin  on  vain  kevyt  mikrokytkin.  Odotettavissa  pitkää  ikää.  WB:n
latauduttua  käyttäjää  tervehtii  tuttu  ruutu.  Ei eroa hyvään SVGA-näyttööni.
Sopivat   näytönohjaimet   käyttöön   ja   leikkimään.   Hyvin   näkyvät  kaikki
AGA-näyttötilat.  PAL-tilat  ovat  vain  omituisen  tarkkoja  ja lomitetut tilat
hyppivät  ehkä  hieman  enemmän  kuin esim. CBM1083S-videomonitorissa. Taajuuden
vaihtuessa  kuuluu  vain  vaimea  ääni,  mutta  SVGA-taajuuksille  siirryttäessä
monitori naksahtaa. Kuva ei pompi eikä mene pimeäksi.

Säätöjä  löytyy  kuvan  korkeudelle,  paikalle sivuttaissuunnassa, kontrastille,
kirkkaudelle ja äänenvoimakkuudelle. Riittää useimmille, mutta kuvan leveyssäätö
olisi  kätevä.  Nyt multiscan-tiloissa näytön reunoille jää selvät "surureunat".
Digitaaliset  säädöt  olisivat  asiaa,  Microvitecin  kalliimmassa  mallissa  ne
ovatkin,   mutta  niin  on  hintakin  puolet  korkeampi.  Itse  päädyin  Super72
Super-High  Res  Laced  -tilaan,  kokoa  on  noin 1000 x 900 ja välkyntää tuskin
huomaa korkean virkistystaajuuden (72 Hz) ansiosta.

Ääniä  oli  myös  kokeiltava.  Stereot  irti  koneesta ja äänijohdot monitoriin.
Pelien  äänet ovat hyviä, ja riittävät pelaamiseen paremmin kuin hyvin. Musiikin
toisto ei oikein vakuuta. Bassot puuttuvat lähes tyystin. Paras ratkaisu on sekä
stereoiden  että monitorin pitäminen johtojen päässä, käyttää monitoria peleihin
ja yöllisiin tietokoneilusessioihin ja stereoita vaativampaan äänentoistoon.

Jos  sinulla  on AGA-Amiga, jota käytät muuhunkin kuin pelaamiseen, on tuhlausta
jättää  loistavan  tarkkoja näyttötiloja käyttämättä. Varsinkin kahdeksanvärinen
pastellisävyinen  Magic  Workbench näyttää loistavan kolmiulotteiselta ja hakkaa
kaikki  Windowsit ym. 10 - 0! Valitettavasti ainoa järkevä monitorivaihtoehto on
monitaajuusmonitori,  joten  jos  kaipaat  laatunäyttöä,  sinulla  ei ole pääsyä
Roopen  rahasäiliöön  ja  14"  putki riittää, Amiga M1438S on erittäin vakavasti
otettava vaihtoehto.

{3Tekniset tiedot

Kuvaputken koko:    14 tuumaa

Pisteen korkeus:    0,28 mm

Säteilysuojaus:     MPR-II

Virrankulutus:      220-240V AC n. 0,5A

Pakkaukseen kuuluu: Monitori, säädettävä jalusta, virtajohto, signaalijohto,
                    äänijohto, hyvä monikielinen käyttöohje

Hinta 2/96:         n. 2300 mk

Testattu:           Amiga 1200 68030-kiihdyttimellä, 2 Mt CHIP, 4 Mt FAST,
                    170 Mt 2,5" kiintolevy
