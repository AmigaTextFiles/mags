5
1*

{A                                   Column
{A                                   ------

{7                                Sami Klemola


Tervehdys  teille pitkästä aikaa. Olen ollut Sakusta poissa puolisen vuotta. Nyt
lupauduin   taas   jotain  pientä  kirjoittelemaan,  ja  tästä  on  hyvä  alkaa.
Kirjoittaminen  on  helppoa,  kun ei ole aihetta eikä minkäänlaista suunnitelmaa
siitä,  mitä  kirjoittaa.  Siten  voi  kirjoittaa  mitä tahansa, eikä ole pelkoa
siitä,   että   ei  pysy  aiheessa.  Älkää  kuitenkaan  ottako  minusta  mallia,
potentiaaliset kirjoittelijat, vaan tehkää niin kuin teille on neuvottu!

Aion    jatkaa   kesken   jäänyttä   käyttöjärjestelmäohjelmointikurssiani,   ja
seuraavassa  numerossa  on  tarkoitus  aloittaa  teemasarja  Amigan hardwaresta.
Suunnitelma   on   käydä   läpi   ensin  Amigan  sisuskalut  ja  sitten  siirtyä
liitäntäportteihin.   Jos   sinulla   on   mielessäsi  jotain,  mistä  haluaisit
erityisesti  lukea,  voit  lähettää  suoraan  minulle  ideoita.  Minut tavoittaa
boksistani  tai  kotoani,  ja  minulle  voi  myös  lähettää netmailia muutamissa
verkoissa tai E-mailia Internetissä.

Tähän  numeroon  en  valitettavasti  ehdi  enää  muuta  saada  aikaiseksi, mutta
seuraavassa  numerossa osallistumiseni on taas painokkaampaa. Aikani on erittäin
vähissä, koska jouduin taas töihinkin. Päivittäinen työaikani tosin on vain noin
kuusi  ja  puoli  tuntia,  ja onhan siitä sekin hyöty, että saa rahaa tehdäkseen
kaikenlaisia  hankintoja,  joista  tässä jutussa teille aionkin kertoa. Aikaa ei
kuitenkaan  ole tehdä paljon mitään. Näidenkin juttujen kirjoittaminen on jäänyt
ihan viimeiseen päivään. On niin paljon kaikkea, mitä pitäisi tehdä.


{3Monitori

Olen  tässä  taas parannellut tietokonelaitteistoani viime aikoina. Ensin hankin
paremman  näyttimen, PC:n SVGA:n tasoisen multisync-monitorin. Entinen Philipsin
CM8833-PAL-putki  alkoi  olla aika vanha ja loppuun kulunut, joten uusi monitori
oli tarpeen niin kuvanparannusteknisesti kuin näönsäilymispoliittisestikin. Tämä
uusi  Smile on hieno Low Radiation -monitori, jossa on myös kätevä automaattinen
sammutustoiminto,  nk. Power Save Function, joka ottaa kuvaputkelta virrat pois,
kun  tietokone on ollut sammuksissa kymmenen sekuntia, mistä seuraa se, että jos
otan  koneen pois päältä vähäksi aikaa esimerkiksi kaapelien asentamista varten,
monitori  sammuu.  Kätevää,  eikö  totta?  Oma  mielipiteeni  on  kyllä se, että
sähköähän  tuhlaantuu,  kun  sitä putkea joutuu olemaan koko ajan käynnistämässä
uudelleen! Eikä tuota toimintoa saa edes otettua pois päältä.

Tämä on siis SVGA-monitori eikä sellainen multisync kuin Amiga-piireissä sanalla
ymmärretään eli tämä ei näytä televisiotaajuisia tiloja suoraan. Tässä A3000:ssa
on  kuitenkin  sisäänrakennettu  Display  Enhancer,  joka  nostaa  myös  PAL- ja
NTSC-tilojen  horisontaalisen taajuuden riittävän suureksi, että monitori pystyy
ne   näyttämään.   Käytännössä   15  kilohertsin  tilojen  vaakatahdistustaajuus
kaksinkertaistestaan,  jolloin se nousee SVGA-monitorin osaamalle alueelle, joka
tällä  monitorilla on 30 - 50 kHz. Pystytahdistustaajuuteen ei tarvitse puuttua.
Monitori näyttää kuvan, jos vertikaalinen taajuus on välillä 50 - 100 Hz.

Syy siihen, miksi tämä sitten on multisync-monitori, vaikkei se osaakaan näyttää
PAL-tiloja,  on  se,  että se pystyy kuitenkin näyttämään eritaajuisia kuvia. On
olemassa  kiinteätaajuusmonitorejakin,  jotka  PC:ssä  pystyvät  näyttämään vain
tietyn    grafiikkatilan.    Sellainen    monitori    on    tietysti    erittäin
epäkäytännöllinen,   ja   ne   ovatkin  hyvin  harvinaisia.  Käytännössä  kaikki
SVGA-näyttimet  ovat  multisync-monitoreja,  ja  ne  pystyvät  näyttämään useita
tiloja.  Vipatuksenpoistajan  (Flicker  Fixer)  kanssa sellaista voidaan käyttää
myös Amigassa, ja se näyttää kaikki Amigan grafiikkatilat.

ECS-piiristöllä   varustetusta   Amigasta  saadaan  SVGA-monitorin  kanssa  ulos
grafiikkatiloja,  joita  ei  PAL-monitori  pysty  näyttämään,  kuten DBLPAL sekä
erityinen  Productivity-tila.  Minä  en  niistä  kyllä  erityisemmin pidä, koska
käytettävissä   on  vain  neljä  väriä  64  värin  paletista.  ECS-Denisen  eräs
näyttötila,  Super-High  Res,  näkyy  muuten  PAL-monitorillakin.  Siinä on vain
vaakaresoluutio  kaksinkertaistettu  1280:aan,  mutta  muuten kuva on vakio-PAL.
Tässäkään  näyttötilassa  ei  ole  enempää  värejä  kuin muissa ECS-tiloissa, ja
teksti   menee  aika  epäselväksi,  joten  en  suosittele  ainakaan  televisiota
näyttimenä käytettäessä...

Itse  käytän  nykyään  kaikissa  ohjelmissa  NTSC  High  Res Laced -tilaa, jonka
resoluutio  on 640 x 400. Värejä on käytettävissä normaali määrä, koska kyseessä
on  vakiotila. Erona on vain se, että kuva on lomitettu, mikä ei kuitenkaan näy,
koska  kuva  kulkee  Display Enhancerin (A3000:n sisäänrakennettu Flicker Fixer)
läpi,  joka  poistaa  värinän.  Tila  on  NTSC eikä PAL siksi, että tällä Smilen
monitorilla  50  hertsin  PAL-kuva  värisee  ja  minusta  512  pikseliä ruudulla
latistaa kuvaa pystysuunnassa liikaa, joten 400 rivin NTSC-tila on kaikin puolin
ideaalinen.  Jos näyttötilaa vaihtelee, joutuu säätämään kuvaa, koska kuvan koko
muuttuu  taajuuksien  vaihtuessa. Tässä on analogiset nappulasäädöt kuvan koolle
ja  sijainnille, mutta jos aikoo vaihdella näyttötilaa paljon, kannattaa hankkia
digitaalisilla  säädöillä  varustettu  monitori,  joka  muistaa  säädöt kullekin
tilalle ja vaihtaa ne kuvan mukaan, joten se on aina oikean kokoinen.

Display  Enhanceria  käytettäessä  on  selvästi  nähtävissä  kuvan muodostuminen
puolikuva  kerrallaan.  Grafiikan  päivittyminen näkyy niin, että ensin ruudulle
tulee  joka  toinen  juova ja sitten loput. Tämä kuitenkin tapahtuu yhden framen
(muutaman sekunnin sadasosan) aikana, joten ei se mitenkään häiritsevää ole, kun
siihen   tottuu.  Ilmiö  johtuu  lomitetun  tilan  käytöstä,  eikä  sitä  ilmene
lomittamattomalla ruudulla. Häiritsevämpi seuraus Display Enhancerin käytöstä on
se,  että  hiiren  osoittimen  resoluutio  putoaa  puoleen ja siitä tulee varsin
kulmikas, mikä ainakin minua kyllä häiritsee.

Kaiken kaikkiaan olen ollut erittäin tyytyväinen uuteen monitoriin, jonka kanssa
saan   ruudulle   melkein   50   riviä  tekstiä  kerrallaan.  Se  auttaa  paljon
ohjelmoinnissa  ja tämän jutunkin kirjoittamisessa. A3000:een SVGA-monitorin saa
kiinni  ihan suoraan takapaneelissa olevan valmiin VGA-liittimen ansiosta, mutta
muihin  malleihin  tarvitaan  ulkoinen  Flicker  Fixer.  Hankinta  on  kuitenkin
hintansa  väärti,  jos  arvostaa  kuvanlaatua  ja  kaipaa parempaa resoluutiota.
Oikeastaan  ainoa  huono  puoli  asiassa  on  se,  ettei A3000:ssa ole monitorin
tarvitsemaa  AC-ulostuloa,  joten  siihen  täytyy  hankkia virta jostain muualta
kuten  pistorasiasta.  Tämä on hieman kummallista. Kun koneessa on VGA-liitäntä,
pitäisi  olla  myös virtaliitin monitorille, koska PC-koneissa sellainen aina on
ja monitori sellaisesta virtansa haluaa.


{3Eikä tässä vielä kaikki

Tässä   pari   viikkoa  sitten  ostin  CD-asemankin.  Se  on  SCSI-II-standardia
noudattava  Toshiban 3.4-kertainen ulkoinen asema, jonka ostin Heikkisen Esalta.
Tunnette  varmaan  miehen...  Hän  on  uusi  päätoimittaja.  Asema  on koteloitu
hienosti,    ja    virtakin    syötetään   näppärästi   koneeseen   asennettavan
korttipaikkalevyn  kautta,  jossa  on  virtaliitin.  Siihen virta saadaan koneen
sisältä  kiintolevyliittimestä.  Niitä on tosin vakiona muistaakseni vain kaksi,
joten  ne  voivat  loppua  kesken.  Avuksi tulee Y-johto, joka jakaa sähköä myös
kiintolevyille.  Itselläni  on tosin tässä koneessa neljä virtaliitintä syksyllä
tekemäni sähköremontin jäljiltä.

Koneen   virranjakelussa  esiintyi  häiriöitä,  ja  syyksi  paljastui  edellisen
omistajan  tekemä  huono  kytkentä.  Samalla kun korjasin sen, asensin koneeseen
uudet  virtajohdot  kiintolevyille, ja nyt niillä on pituuttakin reilusti. Tässä
koneessa,  jonka  käytettynä  pari  vuotta  sitten  ostin,  oli kaikkea muutakin
pikkuvikaa.  Käytetyn laitteen ostaminen sikana säkissä on aina riski, joten jos
olet  ostamassa käytettyä tietokonetta tai mitä tahansa laitetta, käy katsomassa
sitä ennen kuin teet kaupat, jos se vain on suinkin mahdollista.

Ja  nyt  takaisin  aiheeseen. Odottelen tässä Aminet-levyjä, joita pitäisi tulla
heti,  kun  uusi  kymppilevy ilmestyy. Toistaiseksi asema on maannut tuossa aika
joutilaana,  mutta  sitten  alkaa varsinainen tiedostojen kalastus... Tämä asema
tukee  myös  äänilevyjä.  Kaikkihan  niitä soittaa osaavat, mutta tältä voi myös
siirtää  äänidataa  suoraan  kiintolevylle.  Sieltä  sitä  voi  sitten  soitella
vaikkapa  Toccatalla.  Datan  saa  myös  8-bittisenä,  joten  soittelu  onnistuu
vakioäänilläkin.  Tosin  ohjelma vie hirveästi muistia. Kirjoitinkin itse pienen
ohjelman, joka avaa ja sulkee aseman luukun. Valmis ohjelma kun halusi siihenkin
megoja muistia...

Kiintolevytarpeeni olisi toistaiseksi tyydytetty kapasiteetin puolesta. Koneessa
on  kaksi  kiintolevyä, Quantumin ProDrive LP540S ja Trailblazer. ProDrive, joka
on  muuten  erään helsinkiläisen boksin vanha levy, toimii hyvin ja sisältää nyt
oman  boksini,  mutta 850-megainen uusi Trailblazer ei toimikaan kolmetonnisessa
kunnolla.  Varoituksen sana niille, jotka harkitsevat sellaisen ostamista. Älkää
ostako.  Itse kuulin tästä aiemmin, mutta ajattelin silti kokeilla. Ei se toimi.
Tai  siis,  se  kyllä  toimii,  mutta jumiuttaa koneen resetissä. Ehkä vikana on
kolmetonnisen  SCSI-ohjaimen  bugi,  mutta se kuitenkin ilmenee vain tämän levyn
kanssa. Kaksi Quantumin ProDriveä toimii hyvin.

Ongelma  ei  kuitenkaan  ole  kovin  paha,  koska  konetta  ei  tarvitse yleensä
resetoida  usein.  Ohjelmointia  se  tietysti  haittaa, koska silloinhan kone on
nurin     pari     kertaa     minuutissa...    Ilmeisesti    täytyy    suorittaa
levynvaihto-operaatio   ja   hankkia   Trailblazerin  korvaajaksi  1280-megainen
Fireball. Se tosin maksaa tuplasti. Siksi alunperin halusinkin Trailblazerin. Se
oli  suhteessa  paljon  halvempi  kuin  gigainen  malli,  jota  enää ei kuulemma
saakaan.   Sitten   vaihdan   Trailblazerin   kaksitonniseen,  jossa  se  toimii
ongelmitta.  Tai  jos joku haluaa sen ostaa, niin käypään hintaan tämän muutaman
kuukauden ikäisen levyn myyn.

Joku  tästä  jo  ehkä huomasiksin, että Quantum on paljon esillä. Minä en mitään
muuta   kiintolevymerkkiä   harkitsekaan,   kun  kiintolevyä  olen  hankkimassa.
Quantumin  levyt  ovat  toimineet  minulla  aina hyvin, lukuunottamatta nyt tätä
bugia,  joka  uskoakseni  vieläpä  on A3000:ssa. Quantumin levyt ovat nopeita ja
kestäviä.  Suosittelen  niitä kaikille. Seuraava ostos minulla lienee kirjoitin.
Myin   vanhan   matriisiprintterini   pois,  ja  tilalle  on  tarkoitus  hankkia
mustesuihkukirjoitin  tai lasertulostin, joiden hinnat ovat tulleet paljon alas.
Katsotaan,  mihin  päätökseen  tulen  ja  jatketaan tästä seuraavassa numerossa.
Siihen asti kaikille hyvää kesän odotusta.
