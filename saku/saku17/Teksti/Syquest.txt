5
1*

{A                            Vanha kunnon Syquest
{A                            --------------------

{7                              Mikko Sipiläinen


Kertomus  siitä,  kuinka  Amigisti  löysi  vanhan  rojun  ja  sai  sen toimimaan
koneessaan  eli  kuinka  Syquest  istahti C2000:een turbokortin SCSI-II-ohjaimen
välityksellä...

Muutamia  kuukausia  takaperin  sain  käsiini  vanhan  Syquest-aseman. Asema oli
tehtaalla  asennettu ulkoiseen melko tyylikkääseen koteloon, jossa oli liittimet
25-pinniselle  SCSI-johdolle  ja virtakaapelille. Virtakytkin pilkisteli myöskin
kotelon  persuksista  maailmaa  ihmettelemään,  joten  minun oli uskottava, että
kotelo  oli todellakin tarkoitettu aidoksi ulkoiseksi SCSI-koteloksi powereineen
päivineen.

- Mikä helvetin Syquest (syyliä löytyy jo omastakin takaa)???

Syquest  on  periaatteessa  vaihtokiintolevy,  jossa  "kiintolevyinä"  käytetään
caddyjä,  joiden  tallennuskapasiteetti  on  mallista  riippuen  joko  44 tai 88
megatavua.

Aikani  ihmeteltyäni,  mihin  ihmeeseen  tuon  ison kotelon heitän, sain päähäni
loistoidean.  Syquest-asema  on  kooltaan  5,25-tuumainen  ja sopii sellaisenaan
ainakin  A2000:n  sisuksiin, joten rupesin irrottelemaan eläimellisellä raivolla
ruuveja  Syquestin  kotelosta. Tämä operaatio oli varsin mielenkiintoinen siihen
asti,  kun  sain  kotelon  auki.  Edellinen  omistaja oli ilmeisesti itse tehnyt
muutoksia  kotelon  sisuksiin,  sillä SCSI- ja virtakaapelit oli tukevasti vielä
liimattu  pikaliimalla  paikoilleen.  Tämä  harmittava  takaisku  ei  kuitenkaan
musertanut  minua,  ja  päätin  kahta kovemmalla innolla tarttua puuhaan kiinni.
Lopulta  sainkin  aseman  irrotettua kotelostaan ja rupesin tutkiskelemaan sitä.
SCSI-liittimen  takaa löytyikin sitten ihan kolme irroitettavaa vastusverkkoa ja
yksi  rupinen  jumpperi laitenumeron valitsemiseen. Päätin jättää hienon asemani
hetkeksi  rauhaan  ja  revin C2000:ni kotelon ruuvit auki. Siinä vaiheessa vasta
tajusin, etten olekaan aikaisemmin joutunut tilanteeseen, jossa joudun lisäämään
(tosin vapaasta tahdostani) uuden SCSI-laitteen koneeseeni.

Hetkeä  myöhemmin Naarajärvellä erään Esa Heikkiseksi haukutun tyypin kotona soi
puhelin.  Hyvästä  ajoituksestani  kuuluisana  onnistuin  tietenkin  valitsemaan
ajankohdista mitä otollisimman. Esa oli perkaamassa silakoita, joten pahoittelen
viimeaikaisia  häiriöitä  Amiga Zonen limaisen tuntuisissa linjoissa (tosin tämä
limaisuuskin on loppujen lopuksi minun syytäni). Esa kuitenkin leppyi yllättävän
nopeasti  kuultuaan  löydöstäni ja neuvoi pikaisesti, miten toimin tämän asemani
kanssa.  Tein  työtä  käskettyä  ja  repäisin Amigan SCSI-kaapelin irti. Asensin
kaapeliin ylimääräisen liittimen ja kiinnitin sen valmiiksi ohjaimeen.

Sitten   oli   vuorossa   Syquest.   Asensin  sen  paikoilleen  C2000:n  5,25":n
laajennuspaikkaan  ja  mitoitin  syvyyden  asemalle  oikeaksi,  ettei uusi asema
pullota   älyttömästi   etupaneelista  ulos.  Sitten  yritin  vetää  virtajohtoa
paikoilleen  ja  huomasin  katastrofin:  virtakaapeli  oli  liian  lyhyt,  joten
kaapelille  piti  väsätä  jatketta.  Kolvailu  tuotti  kuitenkin  tulosta ja nyt
kaapelilla  oli  riittävästi  pituutta.  Sitten huomasin hauskan seikan: Syquest
sijoittui   SCSI-kaapelin   päässä   viimeiseksi,   joten  minun  oli  revittävä
terminoinnit  irti  Syquestia  edeltävästä  kiintolevystä eikä itse Syquestista,
joten   jouduin   asentamaan  terminaattorit  takaisin  Syquestiin  ja  repimään
kiintolevystä  moiset pois. Sitten vain läiskin kaapelit viimeinkin lopullisesti
paikoilleen ja tarkastin vielä kytkennät.

Kaikki  näytti  hyvältä,  joten  kytkin  virta-  ja  monitorikaapelit Amigaan ja
käynnistin  koneen. Syquest mietti hetken ja rupesi sitten ottamaan kierroksia -
ääni  oli  kuin  toisen  maailmansodan  aikainen pommikone olisi noussut ilmaan.
Sitten  kuului  "tsika  tsika  tsika tsika", minkä jälkeen ei mitään tapahtunut.
Virrat  pois  ja  vikaa etsimään. Huomasin, että DH0:n ja Syquestin laitenumerot
olivat  samat.  Jumpperi  toiseen paikkaan ja virrat uudelleen päälle. Pommikone
lähti  uudelle  matkalle  ja  suoritti  self-testin  pommituksen muodossa, mutta
sitten  alkoi  tapahtua.  Edellinen  omistaja  oli  ollut  Amigisti,  ja asemaan
heittämäni   caddy  sisälsikin  kaiken  tarvittavan  tiedon,  jotta  kone  pääsi
boottaamaan itsensä Syquestin caddyltä.

Katselin  tapahtumaa monttu levällään, pyörittelin numerosarjan Naarajärvelle ja
totesin,  että  se  boottasi,  mutta  Syquestilta eikä kiintolevyltä. Olin aivan
varma,   että  olin  nakkisormineni  mähläillyt  jotain  väärinpäin,  mutta  Esa
rauhoitteli    langan    toisessa   päässä,   että   Syquestin   RDB:llä   oleva
prioriteettiasetus  on  kovalevyni  vastaavaa  korkeampi,  jolloin  kone boottaa
Syquestilta.  Tämä  huojensi  suunnattomasti mieltäni ja kaivoin kiintolevyltäni
Expertprepin  (HDtoolboxia vastaava ohjelma), jolla pääsin muokkaamaan Syquestin
sisällä   olleen  caddyn  sopivanlaiseksi.  Tein  tarvittavat  muutokset,  ajoin
formaatit läpi ja lopuksi pyysin Expertprepiltä valmiin mountlistin ko. asemasta
mounttaamista   varten.  Tässä  vaiheessa  boottasin  koneen  ja  katsoin,  mitä
tapahtuu.

Kone  boottasi  kovalevyltä  kauniisti  ja  Syquestkin löysi sisuksistaan caddyn
mountin  yhteydessä.  Kopioin ihan testimielessä muutamia tiedostoja caddylle ja
totesin  kirjoitusnopeuden  olevan  jotain  vajaata  400 kilotavua sekunnissa 44
megan caddyllä. Sain sadistisen ajatuksen ja päätin kiskaista caddyn Syquestista
ulos   levykkeen   tapaan.   Tässä   vaiheessa  leukapieleni  venähtivät  sitten
lopullisesti.  Syquest  toimi  kuin  levykeasema,  joten  päätin  pistää  caddyn
takaisin  paikoilleen ja katsoa, ilmestyykö aseman ikoni uudelleen WB:n ruudulle
-  ja  ilmestyihän  tuo.  Siis  tämä  kaikki,  vaikka  minkäänlaisia ohjelmia ei
Syquestin  mukana  tullut. Todella nerokas tuo asema tai vaihtoehtoisesti Amiga.
Ainoa  häiritsevä  tekijä onkin, ettei Syquest tottele ohjelmallista sammutusta,
joten  melua  ilmaantuu  kummasti  lisää  myös  niinä aikoina, jolloin asemaa ei
tarvittaisi.

Loppuyhteenvetona   voisin   todeta,  että  tuo  romuna  saamani  laite  lunasti
suurimmatkin  odotukseni  ja  tulee palvelemaan koneessani levykkeen korvikkeena
vielä  pitkään,  ellei joku nyt satu kiikuttamaan minulle kirjoittavaa CD-asemaa
tai 100 megan korppuasemaa.

Tässä  projektinpoikasessa opin valtavan määrän uutta tietoa, joka oli unohtunut
jonnekin  ulapalle  aikoja sitten aseman kanssa. Parhaana asiana pidän kuitenkin
erästä  pientä,  mutta  merkittävää  seikkaa:  vanha  hyljätty  romu löysi kodin
uudessa  koneessa  ja näytti vielä olevan täysissä voimissa. Siinä oli palkintoa
kyllikseen romun kerääjälle.

{3Plussia ja miinuksia:

+ Loppujen lopuksi helppo asentaa jopa A2000:n sisuksiin.
+ Kunnollinen SCSI-laite, joka takaa yhteensopivuuden konemerkkiin katsomatta.
+ Toimii Amigassa levykeaseman tavoin, mikä helpottaa käyttöä.
+ Hyvin viimeistelty.
+ Siisti myös ulkoisena SCSI-laitteena.
+ Ei tarvitse erillisiä asennusohjelmia.
+ En tarvinnut ohjekirjaa asennuksessa.
+ Caddyissä kirjoitussuojaus (ovela, mutta toimivan tuntuinen ratkaisu).

- Huonosti toteutettu ohjekirja, jossa PC on ainoa olemassa oleva konetyyppi.
- Meluisa varovastikin sanottuna.
- Ei tue ohjelmallista moottorin sammuttamista.
- Pitkähkön puoleinen self-test.
- Caddyjen kova hinta ja heikko saatavuus.
- Suhteellisen hitaat siirtonopeudet.
