5
1*

{A                     Amigistin yleisiä mukavuusvinkkejä
{A                     ----------------------------------

{7                               Valtteri Murto  

  
  Harvoin  tulee ajatelleeksi, että koneella leikkiessä jokin ruumiinosa saattaa
rasittua,   sillä   tietokoneiden   käyttö   mielletään   hyvin   usein  (täysin
aiheellisestikin)  enemmän  henkiseksi  kuin  fyysiseksi harrastukseksi. Itseäni
tämä  aihe kosketti, kun aloin alkutalvesta tuntea omituista särkyä ranteissani.
Kyseltyäni   ja  mietittyäni,  mistä  kyseinen  jomotus  voisi  johtua,  päädyin
tulokseen,  että syynä on koneen ja nimenomaan näppäimistön käyttö. Kaivoin siis
esille  tietoa asiasta, jotta saisin tietää jomotuksen pääsyyn. Kerron tässä nyt
teille,  mitä tulee tehdä, jottei joutuisi kärsimään samanlaisista kivuista kuin
minä.  Olen  koonnut  pääkohtien  alle yksityiskohdat siitä, miten koneen käytön
mukavuutta voi parantaa melkoisesti.


{3Työrauha 

Tärkeintä  tietenkin  on,  että saa käyttää konettansa rauhassa. Kukaan ei pysty
keskittymään   tekemiseensä   rauhassa,   jos  ilmassa  leijuu  jälkikasvun  tai
pikkusiskojen tai -veljien leikkien meteliä tai vaara tulla määrätyksi tyhjentää
tiskikone.  Yleisesti  minkäänlainen melu ei ole hyvästä. Tosin jotkut tykkäävät
kuunnella esim. lempimusiikkiaan tai uusimpia moduuleja. Hyvä näin, sillä koneen
käytön  pitäisi  olla  rentouttava  harrastus,  ja jokaisellahan on omat tapansa
rentoutua.  Korvakuulokkeet ovat erinomainen lisäväline pitämään meteli loitolla
niin omista kuin muidenkin korvista.


{3Oikea asento 

Erittäin  tärkeää  on  myös  käsien hyvinvointi. Ilman käsiä ei tietokonetta voi
hyödyntää  yhtään,  joten  käpälistään kannattaa pitää hyvää huolta. Suurimmalle
rasitukselle  joutuvat  ranteet,  jotka mitä yleisimmin ovat huonosti tuettuina.
Asentoon vaikuttavat mm. näppäimistön sijainti ja korkeus. Kaikkein huonoimmassa
paikassa näppäimistö sijaitsee, jos ranteet joutuvat roikkumaan ilmassa, jolloin
lihakset eivät pääse kunnolla rentoutumaan.

Tähän  löytyy  helppo apu: rannetuki. Rannetuki on kapea, pitkä ja sentin verran
paksu  esim.  vaahtomuovista  tehty  esine,  joka sijoitetaan näppäimistön eteen
ranteiden kohdalle. Se tukee ranteita niin, etteivät ne pääse rasittumaan huonon
asennon  vuoksi.  Näppäimistön  työntäminen  hieman  enemmän  pöydälle,  jolloin
ranteille/rannetuelle   jää   pieni   kaista   pöytätilasta,   on  osoittautunut
hyödylliseksi.  Pieni  kohotus  kannattaa ranteille laittaa, vaikkei varsinaista
"tukea" käyttäisikään. Hiiren käyttöön pätevät samat asiat kuin näppäimistönkin.
Sitä   ei   saa   sijoittaa   liian   lähelle   pöydän   reunaa,  joten  ranteen
liikarasittumista   on   varottava.  Rannetuellisia  hiirimattoja  löytyy  lähes
jokaisesta hyvin varustetusta mikroliikkeestä muutamalla kympillä.
  
Huonossa  asennossa  oleskelu  saattaa kostautua vihoittelevina niskalihaksina
tai kipeänä selkänä. Siksi on pidettävä huolta, ettei konetta käytettäessä selkä
pääse  "repsahtamaan" eli joudu huonoon asentoon. Selän pitäisi olla suorana, ei
kumpaankaan  suuntaan  kääntyneenä  eikä kierona. Hyvä esine pitämään selkäkivut
loitolla  löytyy  lähes  joka kodista: sohvatyyny tai vastaava, joka sijoitetaan
selkänojan  ja  selän  väliin  ristiselän  paikkeille, on osoittautunut erittäin
hyödylliseksi.


{3Näytön sijainti 

Näytön  on  oltava  sopivassa  asennossa  ja  kulmassa  katsojaan nähden. Näytön
etäisyyden   minimimittoja  ei  myöskään  pitäisi  aliarvioida,  sillä  ne  ovat
todellisia  minimimittoja.  Jos näyttöä tiirailee liian läheltä, voi hyvin äkkiä
alkaa  tuntea  outoa  siristystä  silmissään. Tällöin on aika pitää välittömästi
tauko ja tarkistaa näytön etäisyys. Näytön pitäisi sen tyypistä riippuen sijaita
vähintään  n.  60-70  cm  päässä  katsojan  silmistä.  Jos  näytön  virkaa tekee
televisio,  on vähimmäisetäisyys 1,5 m (14" TV:llä). Näytön kirkkaus ei myöskään
saisi olla normaalisäätöä korkeampi ilman erityistä tarvetta.

Näytön  sijoitukseen  on  kiinnitettävä  erityistä  huomiota.  Hyvä  sijainti on
paikassa,  johon  valaistus  tulee  sivulta.  Ei takaa eikä suoraan edestä, vaan
sivulta,  sillä  näytöstä  heijastuva  valo  rasittaa  silmiä  erittäin pahasti.
Myöskään pimeässä ei missään nimessä pidä monitoria katsella.


{3Korvien rasitus 

Äänet   ovat   päivä   päivältä   tärkeämmässä  asemassa  myös  tietokoneilussa.
Kaiuttimien  ei  pidä  olla liian lujalla, sillä lyhytkin oleskelu liian kovassa
metelissä  saattaa  aiheuttaa  parantumattoman  kuulovaurion.  Myös  kuulokkeita
käytettäessä  on  äänenvoimakkus  otettava  erittäin tarkasti huomioon. Tosiasia
kuitenkin on, että joissakin ohjelmissa, eritoten peleissä, äänen voimakkuus luo
oman tunnelmansa, varsinkin jos ääniefektit ovat hyvin tehtyjä.

Vaikka  tietokoneen  käyttö  olisi  kuinka rakas harrastus hyvänsä, niin rajansa
kaikella.  Kukaan  ihminen  ei  jaksa koko päivää (ja yötä) istua koneen ääressä
taukoamatta. Muutaman minuutin tauko tunneittain tekee ihmeen hyvää. Myös ulkona
kävelyllä  käynti  virkistää  niin  sielua  kuin  ruumistakin,  ja ajatus kulkee
yllättävän  hyvin.  Tämänkin  artikkelin  kirjoittaminen  tuli  minulle  mieleen
ollessani ulkona kävelyllä.

HUOM!  Kirjoittaja,  Saku  tai  Suomen  Amiga-käyttäjät  ry. eivät vastaa näiden
ohjeiden   nuodattamisen  pohjalta  mahdollisesti  aiheutuvista  ongelmista  tai
haitoista. Lue aina käyttöohjeet ennen laitteen käyttöönottoa.   

