5
1*

{A                          Kun amigisti PC:hen ryhtyi
{A                          --------------------------

{7                               Heimo Laukkanen


Minua  ei  oikeastaan  koskaan  ole voinut pitää PC-yhteensopivien tietokoneiden
puolestapuhujana.  Mitä  suuremmissa määrin olen aina puhunut ja toiminut Amigan
hyväksi,  mikä  näkyy  myös  tässä  toiminnassa.  Tämä  olkoonkin ensimmäinen ja
viimeinen artikkeli (ainakin toistaiseksi), jossa ruodin kuilua kahden erilaisen
maailman,  Amigan  ja  PC:n  välillä. Samalla se on myös kertomus oppimisesta ja
väärien käsitysten korjautumisesta.

Elämässä  on joitain realiteetteja, jotka on vain otettava vastaan. Minulle yksi
sellainen  realiteetti  oli  PC-yhteensopivien  tietokoneiden  ylivalta.  Vaikka
kuinka  olinkin  halunnut,  en  ollut pystynyt sitä muuttamaan, joten siihen oli
sopeuduttuva. Opiskelujen alkaminen oli hyvä ja aiheellineen syy sopeutumiselle.
Työt suoritettiin PC-ympäristössä Windows-pohjaisilla ohjelmilla, joista minulla
ei ollut kokemusta. Oli opittava - oli ostettava PC.

Opiskelijalla  sijoituksien  teko  on aina pitkäaikaisten valmistelujen tulos jo
pelkän  rahoituksen  takia.  Minun kohdallani rahoitus oli opintolaina. En olisi
voinut  kuvitella  jaksavani kituutella ja säästäväni lähemmäksi kymmentätuhatta
markkaa    tässä    työtilanteessani,    varsinkin   kun   uusi   tietokone   on
käyttötarkoitukseltaan  tulonhankintaväline  ja  näin  ollen yksi perusedellytys
oman  taloudellisen  tilanteen  parantamiselle.  Päätös oli siis valtion takaama
opintolaina,  joka  järjestyikin  ystävällisen  pankkitoimihenkilön avustuksella
parissa  päivässä.  Loppu  olikin  sitten  mainosten  selailua ja PC-tekniikasta
paremmin  tietävien  konsultointia. Ennen kuin yhtään rahaa oli siirtynyt tiskin
toiselta   puolelta   toiselle,   olin  tehnyt  tutkimustyötä  niin  emolevyjen,
näytönohjainten kuin myös muistien suhteen.

Sen   enempää  tutkimusten  tuloksista  viisastumatta  päädyin  ostamaan  koneen
liikkeestä,  joka  pystyi  yhdistämään hyvän hinnan, kohtuulliset komponentit ja
luotettavuuden.    Omassa    tapauksessani    luotettavuus    tarkoitti   yhtiön
pitkäaikaisuutta  ja  tunnettavuutta.  En tahtonut liittyä siihen joukkoon, joka
ostaa  koneen hyvin halvalla pieneltä yrittäjältä, jonka takuu kestää täsmälleen
niin  kauan  kuin  yritys  on  pystyssä.  En myöskään tahtonut maksaa turhasta -
tunnetusta  merkistä  tai  liioista  lisävarusteista.  Pieni Pentium-prosessori,
ääni-  ja  näyttökortti,  16  megatavun  muisti,  15 tuuman digitaalinäyttö, 850
megatavun   kiintolevy   ja  nelinkertaisella  nopeudella  pyörivä  CD-ROM-asema
edustivat   niitä   varusteita,   joita   katsoin   työskentelyssäni  emolevyllä
tarvitsevani.   Paremmat   näytönohjaimet,   suuremmat  kiintolevyt  ja  isommat
muistikapasiteetit   tulisivat  myöhemmin  -  sitten  kun  niihin  olisi  varaa.
Lainarahalla   pyritään   hankkimaan  vain  välttämättömin  ja  jatkamaan  siitä
eteenpäin omin eväin.

Varsinainen PC-maailmaan tutustuminen alkoi koneen kokoamisella. Valmiin paketin
eduiksi  voidaan laskea oikea plug-and-play-toiminta. Johdot kiinni ja menoksi -
käyttöjärjestelmää  asentamaan.  Ensin  MS-DOS  ja  päälle  Windows. Ei lainkaan
ongelmia   saati   vaikeuksia,   ennen   kuin  huomataankin,  ettei  CD-ROM  ota
tunnistautuakseen.  Koneen  näytönohjaimen  ja  äänikortin  ajurit  toimitettiin
rompulla,  joten  pieni  epäilyksen  peikko  kaivoi  mieltä. Uusi yritys - ilman
onnistumista.  Kone  auki  ja  kaikkien  johtojen  tarkistus - ei apua. Muutaman
kymmenen  minuutin  tappelun  jälkeen oli pakko luovuttaa ja odottaa viikonlopun
yli maanantaita, seuraavaa päivää, jolloin myyjältä saisi apua ongelmaan.

Maanantai  oli  toivoa  täynnä  ja toi myös paljon valoa ongelmaani. Odotettuani
ensin  puoli  tuntia  ruokatunnilta  palaavia  teknisiä  osaajia ongelma ratkesi
muutamassa  minuutissa.  Kymmenessä  sekunnissa yksi heistä keksi, että CD-ROMin
vaivana  oli  liian  vanha ajuri ja muutamassa minuutissa toinen selitti, kuinka
äänikortin ajurit saataisiin rompulta asetettua paikoilleen ja otettua käyttöön.
Neuvot pitivät paikkansa ja kone tunnisti IDE-väylässä olleen CD-ROMin kiltisti.
Ajurit  asentuivat  Windowsiin  ja  nopeasti  näytölle  saatiin  aikaan  parempi
tarkkuus  ja  enenmmän  värejä. Äänipiirit heräsivät henkiin ja kerrankin tuntui
siltä, että asiat hoituvat niin kuin pitää.

Windows  3.11 ei kuitenkaan ollut se, mitä minä halusin, sillä oman koneen tulee
olla  sellainen,  että  sitä on mukava käyttää. Niinpä riensin asentamaan suuren
mediapuheen  saattelemaa  Windows  95  -käyttöjärjestelmää, jonka asennusohjelma
toivottikin   minut   tervetulleeksi.  Vaatimatta  käyttäjältä  tuskin  lainkaan
tietoutta  tietokoneista  asennusohjelma  toimi  välillä  käyttäjän mielipidettä
kysyen ja valmisti konetta uuteen elämään.

Uuden  Windowsin  asentaminen  ei  sujunutkaan  kuitenkaan  niin  helposti  kuin
vanhemman  version. Asennusohjelma tyssäsi koneen lisälaitteiden tunnistamiseen,
mutta  käynnistettäessä uudestaan osasi varoa tekemästä samaa virhettä uudestaan
ja    suosiollisesti    jätti    korttien   tunnistamisen   väliin.   Se   siitä
plug-and-playstä.  Kun  Windows  oli  viimein  asennettu  ja  käynnistetty,  oli
käyttäjän  vuoro  ihmetellä. Työpöytä oli kuin olisi Macintoshiin astunut. Erona
näkyi  ruudun  alalaidan  task-bar, josta löytyvät niin sillä hetkellä käynnissä
olevat ohjelmat kuin myös Start-valikko, jonne voidaan laittaa kaikki yleisimmät
ohjelmat  ja  käynnistää  ne  suoraan  sieltä. Saman valikon takaa löytyvät myös
oikotiet   Windows-ympäristön   preferences-valikoihin   ja  Macintosh-tyylisiin
apuohjelmiin,  kuten  etsi,  viimeisimmät  dokumentit  ja  koneen sammuttaminen.
Kyseisellä  toiminnolla  kone voidaan käynnistää uudelleen alusta, sammuttaa tai
käynnistää  DOS-tilaan.  Varsinkin  pelien  ystäville viimeisin vaihtoehto tulee
tutuksi,  ellei  halua  nauttia pelien hidastelusta Windowsin päällä ajettavassa
MS-DOS-tulkissa.

Miltä  uusi  Windows  siis tuntuu? Rehellisesti sanottuna se tuntuu hyvältä. Kun
jättää huomioimatta koneen hidastumisen silloin tällöin, Windows 95 on mukava ja
myös  helppo  käyttää.  Se  muistuttaa  niin  paljon  Macintoshia ja myös Amigan
Workbenchiä,  että  jokainen  kyseisiä  koneita  käyttänyt  on pienen totuttelun
jälkeen  kotonaan.  Erilaiset  toimintatavat  ja erilainen ikkunointi, screenien
puute  ym.  asiat  tuntuvat  aluksi  kummalliselta,  mutta  pikku  hiljaa  oppii
omaksumaan uuden tavan tehdä töitä.

Puutteitakin toki on. Yksi sellainen on nopeus. Oman koneeni 16 megatavun muisti
ja  75  megahertsin  Pentium  eivät  aina  takaa  sitä  lentävää  nopeutta, jota
saattaisi  toivoa  ja  haluta.  Siirtyminen  ohjelmasta  toiseen  tuntuu välillä
hitaalta  ja  saakin  mieleen  muistikuvan,  että  Amigan screenit ovat maailman
parhaita  keksintöjä.  Puutteen  kuitenkin  hyväksyy,  kun  tietää,  että nyt on
mahdollista ajaa kotonakin valtamaailman kanssa yhteensopivia ohjelmia.

Olen  nyt  siis  tutustunut  myös  Microsoftin  ja  PC-yhteensopivien laitteiden
maailmaan,  enkä  voi  sanoa  katuvani  ostostani hetkeäkään. Olen jo nyt tehnyt
tällä  koneella  kuukaudessa  enemmän  kuin  Amigallani viimeisen vuoden aikana.
Syykin  on  yksinkertainen:  ohjelmat  ja  tehojen  resurssit. Amigassani ei ole
ohjelmia,  joilla voisin tehdä nykyisten standardien mukaan edes keskinkertaista
grafiikkaa ja jos olisi, sen teholliset resurssit saati näyttökortin kyvyt eivät
riittäisi   siihen.   Investoinnit   pelkästään   turbo-   ja  grafiikkakorttiin
maksaisivat  enemmän  kuin  koko  ostamani  PC-paketti näyttöineen, muisteineen,
kiintolevyineen   ja   CD-ROMeineen.   Voitko   siis  rehellisesti  sanoa,  että
järkevämpää  olisi  ollut  vaikka säästää jostain viisi tuhatta markkaa lisää ja
ostaa uusi Amiga 4000? Tuskin.

Objektiivisesti  katsoen  Amiga  on  pelattu  ammatillisessa  käytössä ahtaalle.
Realistisesti ajateltuna en uskaltaisi suositella isoa high-end-Amigaa kovinkaan
moneen  työhön. PC:t ja Macintoshit tarjoavat toimivat ja turvalliset ympäristöt
lähes  tehtävään  kuin tehtävään. Tasokkaita ja keskenään yhteensopivia ohjelmia
löytyy ja kehityksen jatkuvuudesta, niin itse koneen kuin myös ohjelmistojenkin,
voi   olla  suhteellisen  varma.  Vaikka  AmigaOS  osoittaisikin  hämmästyttävän
älykkäitä  piirteitä,  ne  eivät paljon lämmitä, jos hyvää ohjelmaa tarvittavaan
tehtävään ei löydy tai tuki loppuukin kesken!

Mutta on edelleen asioita, joissa Amiga on paras. Pieni Amiga, esimerkiksi Amiga
1200  tai  CD32,  on optimaalinen multimediapiste niin pienille kuin suurillekin
projekteille.  Laitteisto  ei itsessään ole kallis tai välttämättä edusta suurta
laskentatehoa,  mutta  pystyy silti pyörittämään tasokasta multimediasovellusta,
joka    ei   häviä   nopeissa   koneissa   pyöriville   MacromindDirector-   tai
MultimediaToolbook-sovelluksille.  Scala  edustaa Amigan multimediaohjelmistojen
huippua   ja   kehittyykin  koko  ajan  paremmaksi.  Uusia  ohjelmistoja,  kuten
ImageVision,  syntyy  ja  kehittyy innovatiivisen mielen ja ohjelmoijan kannalta
erinomaisen  käyttöjärjestelmän  yhdistyessä. Multimedia ja pelit ovatkin Amigan
vahvat    puolet.    Vaikka   mammuttimaiset   eeppiset   tarinat   tai   nopeat
photorealistiset  3D-pelit  ovatkin  valloittaneet  CD-ROMien välityksellä PC:t,
ovat  monet  Amigan  yksinkertaisetkin mutta silti niin valloittavat ja toimivat
pelit  niitä,  joita  haikein  mielin  muistellaan  ja pelataan yhä uudelleen ja
uudelleen.

Tavallisille  kuluttajille, niille, jotka haluavat paljon huvia ja välillä tehdä
jotain muutakin ilman sen suurempia vaivoja, suunnatut Amigat ovat edelleen yksi
portti  Escomille nostaa Amiga kukoistukseen. Vaikka raskaat työkoneet PowerPC:n
tyyppisillä  RISC-ratkaisuilla tai vaikka 68060-prosessoreilla ovatkin ne, jotka
numeroihin  ja raakaan tehoon tuijottajille edustavat koko konemerkin tai sarjan
itseisarvoa,  on  Amigan  kohdalla  mielestäni  tärkeämpää saada ensin usko itse
koneeseen  ja  sen  tulevaisuuteen  palautettua. Käytännössä paras tie siihen on
konekannan  saaminen  kasvuun.  Lisääntyvä ostajapotentiaali palauttaa pelien ja
raskaampienkin   ohjelmien   tekijöiden   luottamuksen   Amiga-projekteihin   ja
ajatukseen  koneesta,  joka  sijoittuu  raskaan  PC:n  ja  puhtaasti pelaamiseen
tarkoitetun pelikonsolin välille.

Omalta  osaltani  seuraava tietokone, jonka ostan on todennäköisesti Amiga 1200,
kunhan Internet-seikkailuun tarkoitettu Surfer-paketti ehtii Suomeen asti ja sen
hinta  varmistuu.  Reilun  kolmen  ja puolen tuhannen markan paketti ei kuulosta
pahalta,  kunhan  varustukseen  kuuluu  muutakin kuin pelkkä Workbench. Sopivien
varusohjelmien   ja   lisämuistin   avulla   koneesta  saa  jo  enemmänkin  kuin
käyttökelpoisen surffilaudan.
