5
1*
{A                                Tietovalvontaa
{A                                --------------

{7                               Heimo  Laukkanen


Sakussa  on  jo muutaman aikaisemman numeron ajan puhuttu sekä tietoyhteiskunnan
peloista että eduista. Koska tämäntyyppiset keskustelut ja ajatuksenvaihdot ovat
mielestäni  sekä  käymisen  että myös pohtimisen arvoisia kysymyksiä herättäviä,
jatkan artikkelien perinnettä. Nyt jossitellaan uudella otsikolla.

Valvonta   on   asia,   johon   suomalaiset  ovat  kautta  aikojen  suhtautuneet
varauksella.  Me  olemme  nähneet,  että asiamme ovat omiamme, eivätkä ne muille
kuulu.   Siitä   huolimatta   läpi  elämänkaaren  olemme  olleet  jonkinlaisessa
valvonnassa  lähes  joka hetki - useimmiten vielä sitä tiedostamatta. Kouluiässä
liikkeitämme  seurataan  sekä välituntisin että suoritustilanteissa. Opiskelussa
ja  työelämässä  olemme  alituisesti  seurannan  kohteena,  kun joko opinto- tai
työmenestystämme   valvotaan   ja   evaluoidaan.   Kävellessämme  tavaratalossa,
Helsingin asematunnelissa tai vaikka hotellin aulassa turvakamerat valvovat sekä
hotellin   omaisuutta   että   meidän   turvallisuuttamme.   Olemme  alituisesti
jonkinlaisen  seurannan  alla,  emmekä  me  liiemmin  edes  huomioi sitä. Kuinka
huomioisimmekaan, sillä siitä on tullut osa elämäämme.

Vaikka   eriasteinen   valvonta   onkin  mitä  suuremmissa  määrin  yhteiskuntaa
koossapitäviä  voimia aina matkalippujen tarkastuksesta järjestyksen ylläpitoon,
on  huomioitava,  että  niillä jotka valvontaa suorittavat, on käsissään avaimet
suureen  osaan  omasta minuudestamme. He näkevät, mitä teemme, he tietävät, mitä
ostamme  luottokortilla,  muistavat  ulkoa puhelinnumerot, joihin usein soitamme
tai  luettelevat  viimeisimmät  kirjastolainauksemme.  Vaikka  kaikki  luetellut
rekisteröintimuotojen  haltijat ovatkin erillisiä organisaatioita tai yrityksiä,
on hyvä pohtia, mitä tapahtuisi, jos kaikki tuo informaatio yhdistettäisiin.

Digitaalinen  maailma  on  luonut  uudet sormenjäljet. Ostoksistamme jää jälkeen
pankki-  tai  luottokortin tiedot, kirjastolainaukset tallentuvat digitaalisessa
muodossa  päätteelle  ja  kulunvalvontajärjestelmät  rekisteröivät  kulkulupamme
magneettikoodin. Pikkuhiljaa erilaisen yksilöllisen digitaalitiedon lisääntyessä
me huomaamatta jätämmekin jälkeemme digitaaliset sormenjäljet, joita seuraamalla
meidät  voidaan  sitoa  aikaan  ja  paikkaan. Rekisteristä löydetään tieto, että
herra  X  on  ollut  Anttilan  kosmetiikkaosastolla kello 18:45 tiistaina kolmas
helmikuuta.  Kahdenkymmenen minuutin päästä hänen digitaalisesta matkakortistaan
on  vähennetty  veloitus  raitiovaunukyydistä  kolmen  kaupunginosan  päähän, ja
hetkeä  myöhemmin  luottokortti köyhtyy viidentoista markan arvoisen suklaalevyn
verran.  Tietokoneet  tutkivat  herra  X:n  menneisyyttä  ja  laskevat erilaisia
skenaariomahdollisuuksia.   Muutamassa   sekunnissa   tietokone  päätyy  oikeaan
ratkaisuun  ja  riistää  herra  X:ltä itsenäisyyden. Herra X on salaisuuksinensa
alasti, vaikkei sitä itse vielä tiedäkään.

Kehittyneet        valvontajärjestelmät        on       nykyään       varustettu
hahmontunnistuslogiikoilla.     Käytännössä    hahmontunnistusta    hyödynnetään
esimerkiksi  ulkomailla  metroasemien  valvomoissa,  joissa järjestelmät osaavat
tunnistaa,  liikkuuko  asemalaiturilla  ihminen,  koira  vai  pelkästään eilinen
sanomalehti.   Lisäämällä   raskasta   tunnistuslogiikkaa   ja   tekoälyä  olisi
periaatteessa  mahdollista  opettaa järjestelmät tunnistamaan ihmismassasta myös
erilliset  persoonat.  Tietokone raksuttelisi kaikessa rauhassa ja laskeskelisi,
että  tuolla  se  Mäkisen  Matti taas on matkalla Ruoholahteen ja Virtasen Jukka
palaamassa   sählyharjoituksista  Kaisaniemestä.  Tekoäly  yhdistäisi  erilaiset
viestit   matkalipun   ostamisesta  ja  kulkuluvan  käyttämisestä  lineaariseksi
tapahtumaketjuksi,  ja  ajan  myötä  lisääntyvän  informaatiomäärän saavuttaessa
logiikan  tarvitsemat  rajat  tietokone  pääsisi  selville  yksilön  tekemisistä
kokonaisuudessaan.

Ajatus  täysivaltaisesta,  salaisesta seurannasta ei välttämättä ole niin kaukaa
haettu  kuin  ensikättelyssä  saattaisi  luulla.  Esimerkkien  valossa on helppo
huomata,   että   jo   nyt   meistä  tallennetaan  paljon  informaatiota,  jonka
loppusijoituksesta  me emme voi olla varmoja - varsinkaan, kun emme monesti edes
tiedä  kyseisen  informaation tallentuvan minnekään. Vaikka se olisikin erittäin
epätodennäköistä,   ei   olisi   mahdotonta,   että   esimerkiksi   valtiollisen
kriisitilanteen   takia  tai  ulkoisten  tahojen  aloitteesta  joku  tai  jotkut
ottaisivat      hallintaansa      suurimman      osan     meitä     käsittävästä
valvontainformaatiosta.   Se  voisi  tapahtua  osana  rikostutkimusta,  salaista
luotettavuustutkimusta  tai  jotain  muuta  -  ehkäpä  jotain ajattelemattomissa
olevaa tarkoitusta - varten. Oli miten oli, tärkein huomio on se, ettei se olisi
mahdotonta.

Vaikka  viattomuus  onkin  hyve  ja  täällä pohjolan paratiisissa saammekin elää
turhia  murehtimatta,  on tulevaisuudenkuvia ajatellen hyvä pitää mielessä, mitä
me  annamme  meitä  koskevalla  tiedolla  tehdä. Videokuvat, rekisteritiedot tai
puhelinkeskustelut   voivat   yksinään   olla   täysin  merkityksettömiä,  mutta
yhdistettynä    muodostavat    persoonastasi    ja    tekemisistäsi    sellaisen
kokonaisvaltaisen kuvan, joka omasta mielestäsi kuuluu vain sinulle itsellesi.

Kun   siis   seuraavan   kerran   kirjoitat   sosiaaliturvatunnustasi   johonkin
lomakkeeseen,  mieti  mitä  sille  tiedolle  tapahtuu.  Vaikka  yleisesti ottaen
tietosuojalakien merkitys tuntuu väheksyttävältä ja elämää rajoittavalta, sietää
luoda  lainsäätäjien  puoleen  ajatus  uudemman  kerran  ja ehkäpä todeta, ettei
sittenkään ole yhdentekevää, kuka tietää.
