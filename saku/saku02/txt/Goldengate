9
1
1 GG3.pic 0 0*
  VORTEX GOLDEN GATE 386SX

 Vortex on tunnettu valmistamistaan PC-emulaattoreista Viissatasiin
Amigoihin. He ovat nyt lisänneet valikoimiinsa myös isompiin
Amigoihin sopivat 386SX ja 486SLC-kortit. Nämä Golden Gate kortit
ovat Bridgeboard-tyyppisiä, jollaisia vain Commodore itse on tähän
saakka valmistanut. Golden Gate siis yhdistää A2000/A3000/A4000
koneissa olevat Amigan Zorro ja PC/AT -korttipaikat, joten
PC-korttien käyttö on mahdollista.

 KÄYTTÖÖNOTTO

Paketin saatuani marssin suoraa päätä paikalliseen tietokone
liikkeeseen hankkimaan SVGA-näytönohjaimen ja 8 MB simm-muistia. Yli
100 sivuisessa englanninkielisessä ohjekirjassa oli kyseisten
simmien paikka kerrottu väärin, mutta mukana tulleessa
täydennyslehtisessä asia oli oikaistu. Ohjekirja sisältää runsaasti
kuvia kortin asennuksesta erilaisiin Amigoihin. Kortti itsessään on
erinomaisen siistiä työtä ja hämmästyttävän yksinkertainen
verrattuna CBM:n vanhaan 286-emulaattorikorttiin, vaikka Vortex
Golden Gate sisältää paljon enemmän ominaisuuksia.
 Kun kortti ja näytönohjain oli paikoillaan, piti tietenkin asentaa
ohjelmistot. Ohjelmistot tulee kahdella levykkeellä: toinen
AmigaDos-formaatissa ja toinen MS-Dos-formaatissa. Amigan levyllä
(nimenä hauskasti Goldmine) on varsinaiset emulaatio-ohjelmat jotka
toimivat "liimana" AMIGAN ja PC:n välillä.  Ensimmäisenä pitää ajaa
setup-ohjelma, joka käynnistää emulaattorin PC-koneista tuttuun
setup-tilaan, jossa valitaan levyasemat, video, muistin tyyppi,
hiiri- ja sarjaportit. Korttiin asetetut simmit tulevat
automaattisesti mukaan muistiavaruuteen, setupissa pitää vain valita
















onko muisti EMS- vai XMS-tyyppiä. Amigan muistia voi myös käyttää
PC-muistiksi. Setupissa valitaan kuinka paljon Amigan muistia
voidaan PC:lle lahjoittaa. Kuitenkin, jos Golden Gatella on 8 MB:n
simm-palikat ei muistia saa enää lisää Amigalta, vaikka setup antaakin
sellaisen määrittelyn tehdä.
 Kun setup on saatu kuntoon, tallennetaan asetukset. Asetukset
näyttäisi tallentuvan Amigan kovalevylle, joka toiminee CMOS-
rammina.

 NÄYTTÖ

 Emulaattori käynnistyy Digger-nimisellä ohjelmalla. Jos käytössä on
näytönohjain ISA-väylässä kuva tulee siihen liitettyyn monitoriin.
Muutoin avautuu Amigan näyttöön oma screeni joka toimii setupissa
määrätyllä näyttöemuloinnilla. Ruutua Amigan ja PC:n välillä
vaihdetaan tuttuun tapaan AMIGA-M/N yhdistelmällä. Hiiri toimii
PC-ruudulla kuten Microsoftin hiiri. Hassua, ettei Vortexin levyillä
ollut hiiriajuria, onneksi sain MOUSE.COMin tuttavaltani ja hiiri
toimii hyvin,  se on jopa nopeampi kuin Amiga-puolella.
 Amigan näyttöön voidaan saada seuraavanlaiset näyttöemulaatiot: CGA
16 värillä, Hercules, Olivetti, Toshiba T3100, EGA mono ja VGA mono.
Näistä ainakin Hercules on erittäin nopea, mutta VGA:kin toimii
siedettävästi, ainakin turbotussa Amigassa. Nykyiset PC:n
SVGA-ohjaimet ovat hinnaltaan kuitenkin niin alhaisia, että
sellaisen hankkiminen on erittäin järkevää. Varsinkin jos Amigassa
on jo valmiiksi multisync tai VGA-monitori, muutoin ohjainkortti
tarvitsee toisen monitorin. Kun näytönohjain on asennettu
ISA-väylään ei emuloituja näyttöjä Amigan monitoriin ole mahdollista
saada. Tämä tietää sitä, että yhden monitorin kanssa joutuu aina
vaihtamaan monitorin johdon Amigan liittimeltä PC:n
näytönohjaimelle. Koska johtojen vaihtaminen lennossa aiheuttaa
vahingollisia virtapiikkejä ja on muutoinkin epämiellyttävän
hankalaa on Vortexilla tähän ongelmaan erinomainen ratkaisu: Monitor
Master, jonka avulla voi liittää VGA-ohjaimen ja Amigan RGB:n yhteen
multisync-monitoriin. Vaihtaminen näyttöjen välillä käy tällöin
näppäimistöltä. Monitor Masterin ainoa huono puoli on sen hinta, mutta
käytön kannalta se ehdottoman välttämätön hankinta yhden monitorin 
kanssa työskenneltäessä. Korkean hinnan unohtaa pian ja laitteetkin
pysyvät kunnossa, kun ei johtoja tarvitse irroitella.
 Käytettäessä PC:n näytönohjainta, Digger avaa Amigan näyttöön
pienen  ikkunan. Kun ikkuna aktivoidaan välittyy Monitor Masterille
käsky vaihtaa monitorille menevä kuva PC:n näytönohjaimelta tulevaksi
ja samalla hiiri ja näppäimistö siirtyvät automaattisesti PC:n käyttöön.
PC-puolella Amiga-Q näppäinyhdistelmä tekee saman päinvastoin.

 LEVYASEMAT

 Vortex 386SX osaa käyttää Amigan kaikkia levyasemia. Uusin
ohjelmaversio osaa käyttää myös Amigan HD-asemaa 1.44 MB suuruisena
PC-levyasemana. Kiintolevyllä voi olla useampiakin PC-osioita. Osio
voi olla kokonainen kovalevypartitio tai halutunkokoinen tiedosto
partition sisällä. Juuri saamani uusi versio emulaattoriohjelmistosta
tukee CrossDossin käyttöä PC-osioiden kanssa. CrossDoss-tuki on vielä
kuulemma Beta-versio,  mutta ainakin tiedostojen kopioiminen
järjestelmien välillä onnistuu hyvin.  
 Kortilla on myös AT/IDE kiintolevyohjain, joten oman kiintolevyn
lisääminen PC:lle käy helposti. Tälläinen kiintolevy voi sisältää
myös yhden partition Amigan käyttöön. Jos haluaa käyttää tavallisia
PC:n levykeasemia suoraan kortiin kytkettynä pitää ostaa erikseen
myytävä 'floppy controller'-piiri. Tämä piiri tukee kaikkia
tavallisia levyasemia ja lisäksi 2.88 MB:n levykeasemaa. Kaikkia
korttiin kytkettyjä levyasemia voi käyttää myös Amiga-puolelta, kun
emulaattori on ns. server-tilassa. Kuitenkin niin, että
HD-korppuasemalla ei levykkeelle mahdu enempää kuin nuo tavalliset
1.44 MB, eikä Amigamaisesti 1.76 MB. 

 TOIMIIKO SE?

 Kun laitteiston on saanut viritettyä omaan koneeseen sopivaksi, voi
alkaa ajaa ohjelmia. Ensimmäiseksi tarvitset itse MS-DOSsin. Kaikki
versiot 3.2 - 6.0 käyvät. Vortex Golden Gaten mukana ei DOSsia tule,
vaan se pitää itse hankkia. Asensin aluksi versio 3.3:n, jonka myöhemmin
päivitin uuteen Dos6:een. Alunperin käytin Amigan SCSI-kiintolevyllä 
ollutta 25 MB:n suuruista partiota PC:n C:-asemana, jonka pian 
Windowsin asennettuani huomasin aivan liian pieneksi. Siispä hankin
halvan IDE-kiintolevyn PC:n omaan ohjaimeen kytkettäväksi. Amigan
levyllä oleva partitio otetaan normaaliin tapaan Fdiskillä käyttöön
ja formatoidaan se kuten missä tahansa PC:ssä. Dos6:ssa olevaa
DoubleSpacea ei kuitenkaan ehkä kannata tuolle partitiolle käyttää.
Pikaisesti kokeiltaessa se kyllä tuntuu toimivan, mutta CrossDos ei
enää osaa levyä käyttää. Golden Gate tuntuu käyttävän Amiga-partitiota
erittäin nopeasti, ero on huimaava verrattaessa Commodoren 286AT-emun
kiintolevyn käyttöön. Jostakin syystä PCTools 8.0 ei suostu mittaamaan
Amigapartition nopeutta, vaan ohjelma jumiutuu. Golden Gaten omassa 
ohjaimessa olevan levyn mittaus onnistui: 245 MB:n Maxtorilla
nopeudeksi sain n. 750 KB/s ja 120 MB:n Seagatella 880 KB/s.

 Emulaattorissa olen ajanut useita erilaisia ohjelmia, eikä ongelmia
ole esiintynyt. Ainoastaan Windowsin 386-tilassa ei alunperin pystynyt
käyttämään Amigan levykeasemaa PC-asemana. Ilmiö hävisi kun vaihdoin
Amiga 2000:n A4000:een. Vortexin oman ilmoituksen mukaan uudella
ohjelmaversiolla ei ongelmia pitäisi esiintyä lainkaan. Olen käyttänyt
aluksi Windowsin versiota 3.0, mutta suosittelen vakavasti 3.1:n käyttöä.
Windows 3.0 tuntui jossakin määrin toimivan epäluotettavasti, mihin
ei kuitenkaan Golden Gate emulaattorilla ollut mitään osuutta.
Windows 3.1:n kanssa en ole havainnut mitään ongelmia. Windows-ohjelmista
olen kokeillut seuraavia: Excel 4.0, Microsoft Word 2.0, Word Perfect
5.2, Corel Draw 3.0 ja MathCad 3.1. Ohjelmat toimivat kuten niiden 
pitääkin, eikä eroa havaitse verrattaessa samantehoiseen aitoon PC-
koneeseen. Tosin 25Mhz 386SX on aika hidas vaativassa Windows-
käytössä ja CorelDrawin näytönpäivitystä joutuu odottelemaan pitkään
isoilla kuvilla. Näytönpäivitys käyttämälläni Cirrus Logikin True
Color näytönohjaimella muutoin on hyvä ja 256-väriset näytöt toimivat
sutjakkaasti - jopa nopeammin kuin 256-väriset näytöt Amiga 4000:ssa.

 Pelitkin toivivat hyvin kun käytössä on erillinen näytönohjain. 
Emuloidun VGA-näytön kanssa ongelmia tulee varmasti vastaan. Kokeilluista
Wing Commander I ja II toimivat nopeasti ja sujuvasti. Amigan omistaja
tuskin PC-emulaattoria pelien pelaamista varten ostaa, mutta on kyllä
todettava, että muutamat pelit 256-värisenä VGA-näytöllä ovat kyllä 
paremman näköisiä kuin Amigan kutistetut versiot. Hiiri on hieman
liian nopealiikkeinen tarkkaan työskentelyyn peleissä ja jos joystickia
haluaa käyttää pitää hankkia erillinen kortti ja siihen PC:n analoginen
tikku. PC:n Scorch-peli kannattaa muuten hankkia, siitä ei ainakaan
vielä ole yhtä hyvää Amiga-käännöstä olemassa. [Ed. huom.: perkule,
entäs Tank You? :]
 Golden Gaten 386SX-kortin suorituskyky on hyvä ja PCTools 8.0 antaa
nopeusindeksiksi 11.9. Suorituskyvyltään lähellä oleva kone on 
Compaq 386 S. Suorituskyky huomioituna kiintolevyn nopeuteen suhde
Compaqiin paranee: Nopeusindeksi 20 Compaqin 15 vastaan. Kiintolevynä
mittauksissa käytetty Seagatea Golden Gaten omassa IDE-ohjaimessa.
 Printterille tulostus onnistuu hyvin Amigan rinnakkaisporttiin 
kytketyllä printterillä. Samoin sarjaporttia voidaan käyttää PC-puolelta.
Portteja voidaan käyttää myös Amigapuolelta vaikka PC olisi käynnistetty.
 Golden Gaten käyttö ei eroa missään vastaavan 'aidon' PC:n
käytöstä, varsinkin, kun käytössä on SVGA-näyttö. Yhteensopivuus on
huippuluokkaa, nopeuskin hyvä ja jos se ei riitä, voi hankkia
Vortexin 486SLC Golden Gaten joka on noin 2.4 kertaa nopeampi.

 MUUTAKIN KUIN PC-YHTEENSOPIVUUS?

 Amigakin voi hyötyä Golden Gatesta: Emulaattorilla olevasta
muistista voi Amiga käyttää joka 2MB tai 4MB. Muisti on
autokonfiguroivaa, mutta tulee Amigan käyttöön vasta moremem-käskyn
jälkeen, jolloin tuo muisti ei enää ole PC:n käytettävissä. Jos
kytket Golden Gateen 2.88 MB levykeaseman, voit käyttää sitä myös
Amiga-ohjelmiesi tallennukseen! Muistia lisätessä pitää muistaa,
että maximi määrä autoconfig muistia on 8 MB (A2000). Tästä Golden Gate
'varastaa' 2MB:n alueen, samoin kuin Common omatkin Bridgeboardit.
Joten jos koneessasi on jo 6 MB autoconfig-muistia, ei Golden Gaten
muistia voi hyödyntää. Turbokorttien kanssa voi yleensä 32-bittisen
muistin käyttää ns. extended-muistina, jolloin muistia voi hyvinkin
olla yli 8 MB.

 KANNATTAAKO?

 Golden Gate on melkoisen hinnakas kortti. Ladattuna muisteilla,
SVGA- ohjaimella hinta on lähellä vastaavaa halpakloonimikroa, joka
tarjoaa samaan hintaan vielä kiintolevyn ja näytön. Golden Gate
kuitenkin puolustaa paikkaansa pääasiallisesti Amigaa käyttävän
henkilön PuuCee-yhteensopivuuden tuojana. Pöytätilaa säästyy
huomattavasti. Myös kiintolevyjä voi jakaa systeemien välillä
tarpeen mukaan. Tiedonsiirto järjestelmien välillä käy sutjakkaasti
ja voit käsitellä PC-partitiota tutuilla (ja hyvillä!) Amigan
ohjelmilla. 

 Tekniset tiedot: 
Sopii:  A2000, A3000, A3000T, A4000 ja A4000T 
  siltakortti,yhdistää Zorro- ja PC/AT- korttipaikat
  Voidaan käyttää yhdessä kiihdytinkorttien kanssa 

CPU  25 Mhz 386SX 

RAM  512KB , yhdessä Amigan muistin kanssa 640 KB tai yli
  Simm-muistipaikat max. 16 MB (testatussa kortissa 8 MB)

Levyasemat
  Kaikki Amigan levyasemat
  lisävarusteena 'Floppy controller', jolloin voidaan
  käyttää omia PC-levyasemia korttiin kytkettynä.

Kiintolevy
  IDE kiintolevyohjain, myös Amigan kiintolevyt

Näyttö  Normaalissa Amiga-monitorissa emuloitu
  CGA, EGA/VGA-mono, Olivetti, ToshibaT3100
  Erillisellä näytönohjaimella kaikki halutut
  (suositeltavin vaihtoehto)

Muuta  mahdollisuus käyttää kaikkia normaaleja ISA-väylään sopivia
  PC:n laajennuskortteja
  korttilla kanta matematiikkaprosessorille
  Monitor Masterilla yhteen monitoriin SVGA ja Amiga-video (optio)

Testattu Golden Gate ohjelmaversio 1.25.23-05/93

Amigat jossa Golden Gate testattu:
  A2000, GVP 22 Mhz turbo, 2 MB 32-bit RAM, 4 MB 16-bit RAM
  Kickstart 1.3/2.0, flicker fixer, multisync-näyttö
  A4000/40 
  Kickstart 3.0, multisync näyttö

Jari Nieminen
