5
1
0 sensible1.iff 260 0
2 sensible2.iff 320 120*










{2              SENSIBLE SOCCER - International Challenge V1.2
{2              ¯¯¯¯¯¯¯¯¯¯¯¯¯¯¯¯¯¯¯¯¯¯¯¯¯¯¯¯¯¯¯¯¯¯¯¯¯¯¯¯¯¯¯¯¯¯ 

 Arvostelija: Jarkko Tarnanen

   Sensible Software on taas päättänyt julkaista uuden version Sensible
 Soccerista. Monet jalkapallofanit ovat odottaneet tätä versiota 
 innoissaan mutta pystyykö tämä versio tarjoamaan mitään uutta?

   Pelin alkuvalikko on täsmälleen sama kuin mitä se on ollut aiemmin.
 Ensimmäinen huomattava muutos löytyy joukkueista. Maajoukkueiden määrä on
 noussut 51:een. Ensi silmäyksellä huomaa, että Euroopan ulkopuolisia val-
 tioita  on tullut mukaan. Vanhat Cup ja League systeemit ovat vieläkin mu-
 kana eikä niissä ole mitään uutta. Odotettu uudistus eli jalkapallon
 MM-kisat on lisätty tähän versioon. Seurajoukkeiden määrä on sama kuin 
 ennenkin, mutta mukaan on tullut joitakin uusia joukkueita. Suomen edusta-
 jaksi on valittu HJK. Seurajoukkueita varten ei ole kehitetty mitään uusia
 turnauksia. Mukana on tietysti Custom-joukkueet, joita saa muokata oman
 mielensä mukaiseksi.

   Etukäteen osasin odottaa, että tietokoneen joukkueiden tasoa olisi
 nostettu. Sensible Soccer 1.1:n joukkueet voittaa naurettavan helposti
 ja viime aikoina parhaimman vastuksen olenkin saanut kavereiltani.
 Päätin testata Brasilian maajoukkueen tasoa. Aloitin ottelun ja odotin
 saavani tiukan vastuksen. Heti aluksi kiinnitin huomiota siihen, että
 pelin grafiikkaa oli paranneltu. Muutokset olivat hyvin pieniä, mutta
 ne kyllä huomaa kun tarkasti katsoo. Yksi pieni mutta silmäänpistävä
 muutos on ottelun tuomari. Aikaisemmissa versioissa tuomaria ei ole 
 koskaan nähty kentällä. Nyt tuomarin näkee, jos joku pelaaja saa kortin. 
 Maalinteko ei ole aivan yhtä helppoa kuin aiemmin. Tietokoneen
 pelaajat myös syöttelevät ja liikkuvat hieman nopeammin. Pelin alussa
 kiinnitin huomiota siihen, ettei maalivahti enää imaissut yhtä helppoja
 laukauksia kuin ennen. Tämä taisi olla pelkkä harhaluulo sillä voitin
 harjoitusottelun Brasiliaa vastaan 3 minuutin pelissä 4-1.
 Kaikki toivo ei ollut kuitenkaan tässä vaiheessa mennyt ja päätin kokeilla
 kuinka pitkälle pääsen MM-kisoissa. Alkulohkon ottelut olivat vielä
 helppoja, mutta vastus koveni myöhemmissä otteluissa yllättävän paljon.
 Tiukan semifinaali-ottelun jälkeen kohtasin loppuottelussa Ruotsin.
 Ensimmäistä kertaa moneen kuukauteen jouduin myöntämään tietokoneen
 joukkueen olevan minua parempi. Hävisin jatkoajalla 2-1 ja tämän jälkeen
 pelihimo iski. Toisella kerralla menestys ei ollut yhtään sen parempi,
 mutta kolmannella yrityksellä onnistuin jo voittamaan MM-Kisat. Suurin
 hohto pelistä oli jo tuossa vaiheessa mennyt. Ne, joilla ei ole Sensiblen
 aiempia versioita pystyvät varmasti nauttimaan tästä pelistä monta
 kuukautta. Peli on todella hyvä ja joukkueiden taso on taatusti tarpeeksi
 hyvä aloittelijoille. 

   Yhteenvetona tästä pelistä on vaikea sanoa tarkkaa mielipidettä. Peli
 ei täysin vastannut odotuksiani. Joukkueiden tasoa on kenties hieman
 nostettu, mutta pienellä harjoittelulla nämäkin joukkueet pystyy voittamaan
 helposti. MM-kisojen pudotuspeleissä joukkueiden tasoa voi jo sanoa
 kohtalaisen hyväksi. Loppuottelussa joutuu kokenutkin Sensiblen pelaaja
 vääntämään joystickia tosissaan. Seurajoukkueiden pelitaitoa ei ole
 nostettu. Vihje niille, jotka omistavat Sensible Soccer V1.1 : Älkää
 ostako tätä peliä! Tuhlatkaa rahanne johonkin hyödyllisempään.
 Sitä tosiasiaa en voi kiistää, etteikö tämä olisi paras jalkapallopeli
 toistaiseksi ja suosittelen peliä niille, jotka eivät omista mitään
 Sensible Soccer:in aiempaa versiota.

 Kokeiltu: A500, A500+, A1200
 Minimimuisti: 1mb ram
   
               Pisteet: 91

               Jalkapallopeli
