5
1
1 KondFix.pic 20 0
3 Symbols_Diode.pic 250 150
4 DiodeConnect.pic 80 0
5 Diodes.pic 30 0
8 Symbols_Tran.pic 60 40
9 Transistors.pic 100 10
11 Hfe.pic 100 30
12 Utr.pic 120 40
12 Common.pic 30 170
16 Project.pic 60 110*


{7 =========================================================================
 E L E K T R O N I I K K A K U R S S I  -  O S A 3  (c) Esa Heikkinen 1994
{7 -------------------------------------------------------------------------
   Copyright:  Ilman tekijän lupaa ainoastaan SAKUissa, muuttamattomana!
{7 =========================================================================

Kesä ja kiireet tulivat jäädäkseen. Amiga Zonen boxisoftan vaihto
TechnoBBS:n on vienyt viimeaikoina runsaasti aikaa. Kyseinen softa kun on
melkolailla vapaasti muuteltavissa, se suorastaan kutsuu itsekunkin
toteuttamaan ideoitaan. Omia toimintoja ohjelmoidessa ja testatessa menee
mukavasti viikko toisensa jälkeen... Mutta nyt itse asiaan.

Edellisessä osassa käsittelimme kondensaattoreita. Valitettavasti
suurimmassa osassa SAKU#6 kopioita olivat elektroniikkaurssin digitoidut
kondensaattorikuvat pilalla. Kuvista olisi pitänyt näkyä selkeästi
erilaiset kondensaattorien arvomerkintätavat, mutta toimitus oli
vähentänyt kuvien harmaatasoja 16:sta 8:aan sillä seurauksella ettei
niistä enää saanut selvää alkuperäisessä tarkoituksessa. Niinpä kyseiset
kuvat julkaistaan tässä uudelleen, jotta kondensaattoriasia tulee
käsitellyksi.

Tarkoituksena on siis seurata kuvissa olevien kondensaattoreiden kyljissä
olevia merkintöjä sekä kuvatekstejä ja todeta millaisilla tavoilla arvot
voidaan merkitä. Merkintätapoja on muitakin, mutta tässä on esitetty
muutama yleisin.


































{9KONDENSAATTOREIDEN VÄRIKOODI
{9~~~~~~~~~~~~~~~~~~~~~~~~~~~~

Kuten edellisestä kuvasta huomataan, on joukossa yksi värikoodilla
merkitty kondensaattori. Kondensaattoreiden arvomerkinnöissä käytetäänkin
saman tyyppistä värikoodia kuin vastuksilla. Itse koodaustapoja on useita,
riippuen valmistajasta. Tässä selvitetään Philipsin käyttämä värikoodi,
jonka tunteminen riittää hyvin harrastelijalle.

Itse värit menevät samalla tavalla eli tietty väri tarkoittaa samaa
numeroa kuin vastusten värikoodissakin. Luenta aloitetaan ylhäältä, mikäli
värijuovat ovat vaakasuorassa (kuten esimerkkikuvassa). Jos värijuovat
ovat pystysuorassa (vastuksen mallinen kondensaattori), aloietaan luenta
kuten vastuksissa, siitä päästä jossa värijuovat ovat lähimpänä reunaa.

KAKSI ENSIMMÄISTÄ JUOVAA ilmoittavat kaksi merkitsevää numeroa, aivan
kuten vastuksissakin. Jos numerot ovat samat, voidaan värijuovat maalata
yhteen yhdeksi tuplaleveäksi juovaksi.

KOLMAS VÄRIJUOVA OSOITTAA KERTOIMEN:
VALKOINEN - Kerroin 0.1                 PUNAINEN  - Kerroin 100
MUSTA     - Kerroin 1                   ORANSSI   - Kerroin 1000
RUSKEA    - Kerroin 10                  KELTAINEN - Kerroin 10000  jne.

Ensimmäisistä värijuovista saatu kaksinumeroinen luku kerrotaan siis
oheisen taulukon mukaisesti, jolloin saadaan kondensaattorin arvo
pikofaradeina (pF).



Neljäs ja viides värirengas osoittavat toleranssin ja jännitekeston, mutta
niiden käsittely tässä yhteydessä ei ole järkevää. Yleensä toleranssit
riittävät harrastelijan käytössä enemmän kuin hyvin, samoin jännitekesto.


{9DIODI
{9~~~~~

Diodi on puolijohdekomponentti, toisinsanoen se päästää virtaa lävitseen
vain toiseen suuntaan. Diodeja valmistetaan tavallisesti piistä, joka on
puolijohdeteknologian tärkeimpiä raaka-aineita. Radiovastaanottomissa
käytettävät ilmaisindiodit taas valmistetaan germaniumista. Aikaisemmin,
kun diodeja ei ollut olemassa, käytettiin tyhjiöputkia (kuten vahnoissa
putkiradioissa), ja tasasuuntaukseen seleenipohjaisia tasasuuntaajia.

Diodeista käytetään seuraavanlaista symbolia:








Diodin johtimet ovat anodi (A) ja katodi (K), joista anodi on positiivinen
ja katodi negatiivinen. Diodissa katodipää on merkitty juovalla kuten
kuvassa. Diodi johtaa siis silloin kun anodissa (A) on positiivisempi
jännite kuin katodissa (K). Tästä käytetään nimitystä myötäsuunta. Toiseen
suuntaan diodi ei johda ja sitä nimitetään estosuunnaksi:














Kun diodi on kytketty myötäsuuntaisesti ja se johtaa, jää sen yli tietty
jännite, eli KYNNYSJÄNNITE. Elektronisia kytkentöjä suunniteltaessa tulee
aina ottaa huomioon diodien yli jäävä kynnysjännite. Piidiodeilla
kynnysjännitteen ohjeellinen arvo on noin 0.7V, ja germaniumdiodeilla
noin 0.3V. Käytännön kynnysjännite riippuu diodin läpi kulkevasta
virrasta, mitä isompi virta kulkee, sitä suuremmaksi pyrkii myös
kynnysjännite. Näin esimerkiksi edellä esitetty lamppu palaa noin
0.7 .. 1V pienemmällä jännitteellä kuin kytkennän napoihin syötetään.

Piidiodeja käytetään yleensä lähes kaikissa pientaajuustarkoituksissa,
jossa vaadittava virrankesto voi olla suurikin, eikä kynnysjännitteellä
ole merkitystä. Esimerkiksi virtalähteen tasasuuntaus toteutetaan aina
piidiodeilla. Diodilla yleensäkin tarkoitetaan piidiodia.


































Kuvassa 1 on yleiskäyttöinen piitehodiodi, jolla voi esim. tasasuunnata
          esimerkiksi verkkovirtaa 220 Vac. Se kestä estosuuntaista
          jännitettä useita satoja voltteja ja myötäsuuntaista virtaa
          pari ampeeria.

Kuvassa 2 on yleiskäyttöisiä piidiodeja, joita käytetään piensignaali-
          piireissä mitä moninaisimmissa tarkoituksissa. Nämä kestävät
          estosuuntaista jännitettä muutaman kymmenen volttia ja
          myötäsuuntaista virtaa muutaman sata milliampeeria.

Kuvassa 3 on germaniumdiodi jota käytetään radion ilmaisinasteessa.
          Se ei kestä juuri nimeksikään suuria myötäsuuntaisia virtoja.

Kuvassa 4 on tasasuuntaukseen käytettäviä piitehodiodeja, jotka sietävät
          muutaman sata volttia estosuuntaista jännitettä ja kymmenkunta
          ampeeria myötäsuuntaista virtaa. Ne kiinnitetään ruuvi- taikka
          mutterikiinnityksellä jäähdytyslevyyn.

Germaniumdiodia käytetään esimerkiksi radiossa ilmaisindiodina, eli sillä
tasasuunnataan AM-radiolähetyksen kantoaallosta äänisignaali. Se on
erinomainen tähän tarkoitukseen pienen kynnysjännitteensä ansiosta. Sen
sijaan germaniumdiodia EI voi käyttää esim. tasasuuntauksessa, sillä sen
virransieto on hyvin olematon, jo muutama kymmenen mA. virta riittää
tuhoamaan germaniumdiodin.

Diodeista on olemassa myös lukuisia variaatioita, kuten esimerkiksi LED
(Light Emitting Diode), jota käytetään merkkivalona liittämällä siihen
noin 2V:n myötäsuuntainen jännite. LEDiä olemme jo käyttäneetkin käytännön
kokeilussa apuna. Toinen merkittävä variaatio on ns. zenerdiodi, jolla on
myös estosuunnassa kynnysjännite. Zeneriä käytetään esimerkiksi 
virtalähteessä referenssi(vertaus-)jännitteiden luomiseen 
vakavointiasteissa. Myös tyristori ja triac voidaan laskea
jonkinlaiseksi diodin variaatioksi, samoin kuin niiden yhteydessä
käytettävä liipaisukomponentti diac. Kaikille on yhteistä että ne ovat
puolijohteita ja niillä on tietty kynnysjännite. Tässä vaiheessa emme
perehdy diodin variaatioihin tämän enempää, myöhemmin kurssin edetessä
voidaan niihin luoda jonkinlainen silmäys.


{9TRANSISTORIT
{9~~~~~~~~~~~~

Transistori on nykyelektroniikan ehkä keskeisin komponentti, kaikki
elektroniset laitteet sisältävät transistoreja. Transistoria voidaan
käyttää hyvin monin eri tavoin, kun perusperiaatteena on signaalin
vahvistaminen. Aikaisemmin kun transistoreja ei ollut, korvattiin ne
elektroniputkilla (triodi), jokainen on varmasti nähnyt jossain vanhan
putkiradion, jonka täytyy antaa lämmetä hetken aikaa ennenkuin ääntä
alkaa kuulua. Tämä johtuu siitä että eletroniputken katodia täytyy pitää
hehkuvana ennenkuin vahvistusta saadaan aikaan. 

Vuonna 1948 keksittiin Bellin laboratoriossa komponentti, jota ei
tarvinnut hehkuttaa vahvistuksen aikaansaamiseksi, transistori. Keksijät
saivat myöhemmin keksinnöstään Nobelin fysiikkapalkinnon, ja onhan se
kiistämättä suurimpia tieteellisiä keksintöjä joita tällä vuosisadalla on
tehty. Ilman transistoreja ei esimerkiksi tietokoneet olisi mahdollisia
mahdollisia nykyisessä muodossaan!


Transistorissa on kolme johdinta, KANTA (B), KOLLEKTORI (C) ja EMITTERI
(E). Joissakin transistoreissa saattaa olla neljäskin johdin, joka
useimmiten on kytketty metallikuorisen tranistorin kuoreen maajohtimeksi.
Transistoreista voidaan käyttää mm.seuraavia piirrostapoja:
















Kuinka transistori sitten toimii? Sehän on puolijohde kuten diodikin, 
joten se johtaa vain tiettyyn suuntaan kytkettynä. Toimintaa voidaan
ajatella yksinkertaistettuna siten, että tranistori on diodi, jonka
myötäsuuntaista johtavuutta voidaan säädellä. Jos verrataan NPN-tyyppistä
transistoria diodiin, vastaa diodin anodia transistorin kollektori (C),
diodin anodia transistorin emitteri (E) ja kannalla (B) voidaan ohjata
sen johtavuutta. Näinollen palataksemme lamppukytkentään, voitaisiin
lampun kirkkautta säätää muuttamalla kannalla olevaa jännitettä.




































Kuvassa 1 on yleiskäyttöinen piensignaalitransistori, sopii useinpiin
          harrastelijan kytkentöihin. Kuori on muovia.

Kuvassa 2 on suurtaajuustransistori, jota käytetään radion asteissa.
          Huomaa ylimääräinen johdin, se on kytketty metallikuoreen
          maadoituksen aikaansaamiseksi.

Kuvassa 3 on ruuvikiinnitteinen tehotransistori, joka kiinnitetään
          jäähdytyslevyyn. Tämäntyyppisiä transistoreja käytetään
          esimerkiksi Hifi-vahvistimen pääteasteena. Suojakuori on muovia,
          mutta itse transistori on valettu metalliseen taustalevyyn.
          Yleensä jokin johdin (esim. keskimmäinen) on liitetty
          metalliseen taustalevyyn. Tämä tulee huomioida transistoria
          kiinnitettäessä, jäähdytyslevy tulee jännitteelliseksi!

Kuvassa 4 on ruuvikiinnitteinen TO-3 koteloinen tehotransistori, joka
          kiinnitetään kahdella ruuvilla suurehkoon jäähdytyslevyyn.
          Tämäntyyppisiä transistoreja käytetään esim.virtalähteissä.
          Kuori on kokonaan metallia, ja yksi johdin (yleensä kollektori)
          on kytketty kuoreen.






Transistorin keskeisin ominaisuus on sen kyky vahvistaa VIRTAA. Käytännössä
virtavahvistuksen käsittää helpoiten siten, että on esimerkiksi lamppu joka
kuluttaa 0.5A virtaa:















Jos lamppu kytketään 1 kohmin vastuksen kautta 12V jännitteeseen, kulkisi
kytkennän läpi vain 12 mA virta, jolloin lamppu ei jaksa edes syttyä,
suurin osa jännitteestä jää vastuksen yli. Mutta kun lamppu on kytketty
transistorin läpi jännitteeseen, ja saman 1 kohmin vastuksen läpi
syötetään virta transistorin kannalle (B), syttyy lamppu. Lamppu palaa,
koska sen virta menee transistorin läpi, ja vastuksen läpi kulkee
ainoastaan kannalle (B) menevä ohjausvirta, joka on vain sadasosa lampun
viemästä virrasta, koska transistorin virtavahvistuskerroin (hfe) oli
oletetussa kytkennässä 100. Käytännön transistoreilla virtavahvistus on
yleensä huomattavasti suurempi. Näinollen vastuksen yli ei huku yhtä paljon
jännitettä, ja lamppu jaksaa syttyä.

Myös transistorilla on sama kynnysjännite kuin diodeilla, eli noin 0.7V.
Kynnysjännite löytyy esimerkiksi edellisessä kytkennässä KANNAN (B) ja
EMITTERIN (E) väliltä. Emitteri seuraa siis aina kannan jännitettä tuolla
0.7V erolla, toiminnassa olevan transistorin kanta-emitterivälillä on siis
aina kynnysjännite:








Oheisessa kuvassa on kaksi satunnaisesti valittua transistoria oletetusta
toiminnassa olevasta laitteesta. Kummankin transistorin eri johtimille on
merkitty jännitteet maata vasten mitattuna, eli ylläoleva kuva kuvastaa
käytännön tilannetta toiminnassa olevan transistorin johtimien välillä.

Tarvittaessa transistori voidaan kytkeä eri tavoilla erilaisten
ominaisuuksien aikaansaamiseksi. Oheisissa kuvissa käytetty kytkentätapa
on nimeltään yhteiskollektorikytkentä. Eri kytkentävatat ovat:










Eri ominaisuudet kuten asteen vahvistus, vaiheenkääntö ja sisäänmeno/
ulostuloimpedanssi ovat kullekin kytkentätavalle ominaiset. Toistaiseksi
riittää kuitenkin eri kytkentätapojen tuntemus.

Laitetta rakennettaessa on oleellista tietää käytettävän transistorin
kantakytkentä. Johtimet eivät siis ole aina siinä järjestyksessä kuin
piirrosmerkissä, eli kanta keskimmäisenä. Ne voivat olla missä
järjestyksessä tahansa. Monesti kuitenkin samaa "perhettä" olevien
transistorien kantakytkennät ovat identtiset. 

Kannattaa siis opetella selvittämään kantakytkentä mittaamalla. Se on
melkolailla helppoa, tarvitset vain yleismittarin jossa on diodimittaus-
alue, ts. sellainen alue joka näyttää diodin kynnysjännitteen. Myös
analogisen yleismittarin resistanssi(ohmi)mittausaluetta voi käyttää.
Seuraavana selvitettävällä mittaustavalla saat selville transistorin
napaisuuden (NPN vai PNP), onko transistori kunnossa ja kantakytkennän.

Aivan aluksi: Jos et ole mitannut aikaisemmin mittarilla jota käytät, ja
varsinkin jos kyseessä on analoginen mittari ja/tai käytät mittaamiseen
ohmialuetta, on syytä tarkistaa mittarin jännitteen napaisuus. Siihen
tarvitset diodin. Aseta mittarin miinuspuikko diodin katodille (jossa on
värirengas) ja pluspuikko anodille. Mikäli mittari näyttää jotakin
ohmialueella/diodimittausalue näyttää kynnysjännitteen, on mittarin
napaisuus OIKEA. Jos taas mitään ei tapahdu, kokeile kääntää diodi
toisinpäin. Mikäli silloin näyttää, on mittarin napaisuus NEGATIIVINEN,
joka tulee painaa hyvin mieleen! Joissakin analogisissa napaisuus on
negatiivinen. Jos ei näytä tähänkään suuntaan mitään, on diodi joko rikki
tai mittarisi ei sovellu puolijohteiden mittaamiseen lainkaan.

{9TRANSISTORIN MITTAAMINEN:

Ensin etsitään kanta ja selvitetään transistorin napaisuus:

1. Aseta mittarin plus- taikka miinuspuikko jollekin transistorin
   johtimelle ja pidä sitä siinä. Vinkki: muovikuorisilla BC-sarjan
   transistoreilla kannattaa asettaa keskimmäiselle johtimelle!
   Tämä on puikko A. 

2. Mittaa toisella puikolla (B) kumpaakin vapaaksi jäävää johdinta.

3. Jos näyttää lukemia vain toisesta, tai ei näytä kummastakaan, siirrä
   puikko A jollekin toiselle johtimelle ja toista kohta 2. Mikäli olet
   jo mitannut puikolla A kaikista johtimista ilman tulosta, vaihda
   puikoksi A tilalle toinen mittapuikko, eli ala mitata päinvastaisessa
   napaisuudessa.

4. Kun olet löytänyt A-puikon alle sellaisen johtimen, josta näyttää
   lukemia KUMPAANKIN vapaaksi jäävään johtimeen, on siinä transistorin
   kanta. Napaisuus on sama kuin kannalle aseteun puikon A väri, eli
   jos asetit siihen punaisen (plus/positiivinen), on transistori NPN,
   muutoin PNP jne. HUOM: Jos mittarisi napaisuus on NEGATIIVINEN, antaa
   se myös tuloksen nurinpäin, eli silloin positiivinen puikko kannalla
   tarkoittaakin negatiivista PNP-transistoria!!

5. Pidä edelleen puikko A löytämäsi kantajohtimen päällä. Mittaa nyt
   uudelleen puikolla B vapaiksi jäävistä johtimista ja vertaa tuloksia.
   Se johdin, joka näyttää pienempää kynnysjännitettä taikka pienempää 
   lukua ohmialueella, on kollektori (C) ja suurempaa kynnysjännitettä/
   ohmilukua näyttävä on emitteri (E). Analogisella mittarilla ja
   ohmialuetta käytettäessä voi ero olla hyvin pieni ja vaatii tarkkaa
   silmää verrata tuloksia.

{9HUOMATTAVAA: 

- Ehjässä transistorissa mikään väli ei saa olla täysin oikosulussa.
- Kanta-emitteri ja kanta-kollektoriväli täytyy aina johtaa jompaan
  kumaan suuntaan mitattuna.
- Emitteri-kollektoriväli ei johda kumpaankaan suuntaan mitattuna.

Jos jokin ylläolevista ohjeista ei pidä paikkaansa, saattaa transistori
olla rikki. Ohjeet eivät kuitenkaan päde ns. digitaalitransistoreihin,
joissa on sisäiset kantavastukset, eikä esimerkiksi hakkurivirtalähteissä
ja television juovapäätteissä käytettäviin tehotransistoreihin, joissa on
sisäisiä suojavastuksia/diodeita.

Lisäksi kollektoria ja emitteriä mitattaessa ja tuloksia verrattaessa
täytyy mittaus tehdä siten, ettet kosketa sormillasi kuin enintään toisen
mittapuikon metalliosaa. Muutoin sormiesi/kehosi resistanssi saattaa
sotkea tuloksia. Lisäksi, jos pidät transistoria kädessäsi, muuttaa
sormiesi lämpö transistorin kynnysjännitettä hieman, ja varsinkin
digitalisella mittarilla mitattaessa kannattaa toistaa vertaus pariin
kertaan tuloksen varmistamiseksi. Paras tapa on mitata transistori
pöydällä, painaen puikolla A johdinta pöytää vasten siten että transistori
pysyy paikallaan. Tässäkin menetelmässä on se huono puoli, että jos painat
kovasti ja puikko lipeää johtimen päältä, lentää tranistorikin ties
minne... :-)



{9KÄYTÄNNÖN KOKEILU
{9~~~~~~~~~~~~~~~~~

Tämänkertainen käytännön kokeilu havainnollistaa kuinka transistorit
vahvistavat virtaa. Kytkentä on kahdella transistorilla toteutettu
hipaisukytkin, joka sytyttää LEDin kun kosketuspintoja koskettaa kevyesti
sormella. Kytkennän toiminta on lyhyesti seuraavanlainen: Transistori T1
vahvistaa kosketuspinnoilta tulevaa virtaa, joka johdetaan 18 kohmin
vastuksen kautta kytkimenä toimivan T2:n kannalle. Koska T2:n emitteri
on kytketty suoraan miinukseen, ei sen kannalla oleva jännite voi nousta
koskaan ylemmäksi kuin 0.7V. Siksi kantavastusta tarvitaan. T2 toimii
siten, että kantajännitteen noustessa 0.7V tienoille se muuttuu kokonaan
johtavaksi, jolloin LED syttyy. 470 ohmin vastus on LEDin etuvastus.


















Kun laitteessa on virrat, riittää hyvin heikko virta T1:n kannalle
sytyttämään LEDin. Virraksi riittää sormen resistanssin kautta plus-
navasta T1:n kannalle kontaktipintojen välityksellä tuleva virta. Mikäli
käytät kokeilussasi verkkovirtalähdettä pariston sijasta, ei plussaan
menevää kontaktipintaa välttämättä edes tarvita, silloin pelkkä T1:n
kannalle menevän johtimen kosketus riittää sytyttämään LEDin. Tämä johtuu
siitä että verkkosähköstä tehdyllä tasavirralla on tietty potentiaaliero
kehoosi nähden, kun taas paristo on tavallaan "kelluva". Silti paristo-
käyttöisenäkin pelkkä hipaisu T1:n kannalle saa LEDin vilahtamaan, ja
molempien kosketuspintojen kosketus saa sen palamaan kirkkaasti.


{7                          HYVÄÄ KESÄÄ KAIKILLE!!


{6                        (C) Esa Heikkinen 30.6.1994

{6                        * * *  AMIGA ZONE BBS  * * *
{6                                (958) 422757
{6                                 Auki 21-04
{6                               V32 V42bis MNP
{6                                 TechnoBBS

  Nyt saat kaiken tähän mennessä julkaistun SAKU-materiaalin todella
helposti Amiga Zonelta. Muistat vain sanan "SAKU", kirjoitat sen nimeksi
       soittaessasi, jonka jälkeen boxi opastaa sinua eteenpäin!

