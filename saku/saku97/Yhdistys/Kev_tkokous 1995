
               Suomen Amiga-käyttäjät ry:n kevätkokous, 1995
               ---------------------------------------------

                      (Teksti: Janne Sirén, Saku #12)

Suomen Amiga-käyttäjät ry:n ensimmäinen virallinen kokous järjestettiin
aprillipäivänä 1.4.1995 tiedekeskus Heurekan ryhmätyötiloissa Vantaalla.
Kokous ei kuitenkaan ollut aprillia, vaan varsin onnistunut tapahtuma. Itse
kokous alkoi hieman kolmen jälkeen iltapäivällä, mutta järjestelyt
aloitettiin jo kymmeneltä aamulla.

Ensimmäiset viisi tuntia oli tarkoitus käyttää kokouksen valmisteluun,
mutta aika kului lähes kokonaan teknisissä järjestelyissä. Paikalle
rahdattiin Amiga 2000 kirjanpitotehtäviä varten, ja se liitettiin suureen
televisioon, jotta kokousvieraat saattoivat seurata sihteerin
muistiinpanoja. Tämä ei kuitenkaan sujunut aivan ongelmitta, sillä
televisio liitettiin Amigan RGB-liitäntään, eikä Amigan omaa monitoria enää
saatu kytkettyä koneeseen. Paikalle tuotiin toinen televisio monitoriksi
sihteerille, mutta senkään liittäminen ei onnistunut. Lopulta monitoriksi
hankittiin mono-video-liitäntään sopiva monitori.

Kokousta odotellessa Amiga 2000 soitteli moduuleita, ja aikaisin paikalle
tulleet ehtivät pelata muutaman kierroksen MegaBall-peliäkin. Kone tosin
jäi sellaiseen asentoon, että sen tuuletin pauhasi suoraan sihteerinä
toimineen allekirjoittaneen korvaan, enkä oikein saanut kaikista
puheenvuoroista selvää. Juuri ennen kokouksen alkua Broadlinen Seppo
Virtanen rahtasi paikalle vielä Amiga 1200:n ja Amiga 4000:n
lisälaitteineen kokouksen päättävää esitystä varten.

Kello 15:14 kevätkokous pääsi alkamaan. Paikalla oli 19 henkilöä, ja kaikki
ikäluokat noin kymmenvuotiaasta seitsemänkymmenen paremmalle puolelle
olivat edustettuina. Kokous lähti käyntiin hieman kangerrellen, olihan tämä
ensimmäinen kokouksemme, mutta kun hieman oli lämmetty, jaettiin
esityslistan asioista useita mielenkiintoisia ja valaisevia puheenvuoroja.
Näistä tarkemmin kokouksen pöytäkirjassa.

Broadlinen tarjottua pullakahvit Heurekan ravintola Arkhimedeksessä
keskustelu päätettiin hieman viiden jälkeen, ja Seppo Virtanen pääsi
esittelemään laitteistojaan kokousvieraiden kuolatessa ympärillä. Seppo
kertoi aluksi muutamista uutuuksista, joita Broadline myy Amigalle, kuten
HD-levyasemista kaikille malleille, A1200:n Blizzard-turboista ja KS 3.1
-päivityksestä.

Pääesitys koostui täyteen ahdetun Amiga 4000:n lisälaitteiden esittelystä.
Koneessa oli 16 megatavua muistia ja kolmisen gigatavua kovalevyä
höystettynä tehokkailla ääni- ja videokorteilla. Seppo esitteli, kuinka
helposti Sunrize Industriesin äänikortilla loihdittiin koneesta upeita
audioesityksiä ja tehokkaaseen videokorttiin liitettynä mukaan saatiin
todella korkealaatuista videokuvaa. Onhan laitteilla hintaakin, mutta
samaan pystyvillä grafiikkatyöasemilla vielä paljon paljon enemmän. Only
Amiga makes it possible.

Kokous päättyi 17:55 Heurekan sulkiessa oviaan. Paljon olisi vielä ollut
keskusteltavaa ja katseltavaa, joten ensi kerralla yritämme varata
kokoukselle enemmän aikaa.

---------------------------------------------------------------------------

Suomen Amiga-käyttäjät ry:n kevätkokouksen pöytäkirja 1.4.1995

Kokous pidettiin Vantaalla tiedekeskus Heurekan ryhmätyötiloissa.

1. Yhdistyksen puheenjohtaja avasi kokouksen kello 15:14

Kokouksen toimihenkilöiksi nimettiin puheenjohtaja Tomi Jaskari, sihteeri
Janne Sirén sekä ääntenlaskijat Heimo Laukkanen ja Joose Vettenranta.

2. Toimintakertomus ja yhdistyksen tilit

Puheenjohtaja esitteli lyhyesti yhdistyksen toiminnan perustamiskokouksesta
lähtien tähän kokoukseen eli aikaväliltä 23.9.1994 - 31.3.1995.
Toimintakertomus ja yhdistyksen talouskatsaus ovat pöytäkirjan liitteenä
(liite A).

Kokoukseen osallistui 19 henkilöä. Yhdistykseen liittyi kokouksessa kuusi
uutta jäsentä. Pöytäkirjan liitteenä ovat kokoukseen osallistuneiden nimet
(liite B). Päätettiin, että syksyllä järjestettävän vuosikokouksen kutsu on
yhdistyksen Saku-lehden numerossa 13. Saku 13 julkaistaan heinäkuun alussa.
Sovittiin myös, että kokouksen tarkennettu esityslista, toimintakertomus ja
talouskatsaus jaetaan kokoukseen osallistujille vastaisuudessa paperilla
ennen kokouksen alkua.

3. Suomen Amiga-käyttäjien hallituksen vaali

Suomen Amiga-käyttäjien hallitukseen nimettiin Tomi Jaskari
(puheenjohtaja), Toni Miettinen (varapuheenjohtaja), Veli-Matti Vuorensyrjä
(sihteeri), Heimo Laukkanen ja Seppo Virtanen. Hallituksen varajäseniksi
valittiin Janne Sirén, Jani Höglund, Tomi Väisälä, Jussi Virtanen ja Jari
Nieminen. Pöytäkirjan liitteenä ovat hallituksen yhteystiedot (liite C).

4. Yritys- ja yhteisöjäsenyys, sekä mainostaminen yhdistyksen lehdessä

Kokous hyväksyi uuden yritysjäsenluokan ja päätti tukimaksun suuruudeksi
jäsenmaksun viisinkertaisena. 1995 sen suuruus on siis viisisataa markkaa.

Yritysjäsenillä ei ole äänioikeutta yhdistyksen kokouksissa, mutta
jäsenyrityksillä on oikeus mainostaa yhdistyksen lehdessä ilmaiseksi.
Käydyn keskustelun pohjalta sovittiin, ettei mainostilan määrää ennakolta
rajoiteta. Hallitus määrättiin valmistelemaan sääntömuutosta.

5. Yhdistyksen toimintaan suoranaisesti liittymättömät projektit

Lukijakyselyn järjestämisestä keskusteltiin sihteerin alustamana.
Esitettiin idea mahdollisuudesta vastata kyselyyn Internetin WWW (World
Wide Web) -sivun välityksellä. Puheenvuoron aiheesta käyttivät Antti
Vähä-Sipilä, puheenjohtaja ja Toni Miettinen. Broadline Oy lupautui
lahjoittamaan kyselyyn vastaajien kesken arvottavan palkinnon. Ehdotettiin
pakollista kyselyä ennen Sakun imurointia, kyselyn tiivistämistä yhdelle
A4-arkille mahtuvaksi ja muita motivointikeinoja mahdollisimman suuren
vastausmäärän saamiseksi. Kyselyn purkkikäyttöä varten pyritään
julkaisemaan valmiit ohjelmat.

Heimo Laukkasen alustuksella keskusteltiin Amiga-messuista elokuussa
järjestettävän Assembly-tapahtuman yhteydessä. Tapahtumassa olisi tarkoitus
mm. esitellä lehteä, antaa yrityksille mahdollisuus esitellä omia
tuotteitaan ja hyödyntää Amigan video-ominaisuuksia näyttävässä
audiovisuaalisessa esityksessä. Tapahtuma järjestetään mahdollisesti
Pasilan messukeskuksen viereisessä ATK-instituutissa. Ehdotettiin myös
asiantuntijaraadin kokoamista paikalle apuaan tarjoamaan sekä
ilmaisohjelmien kopiopalvelua. Heimo Laukkasta projektissa avustamaan
lupautuivat Janne Sirén, Antti Vähä-Sipilä, Jani Höglund ja Toni Luode.
Asiasta päätettiin kertoa lisää viimeistään Sakussa 13.

Amphibia-projektin eli Sakun modernisoinnin yhteen hypertekstistandardiin
(HyperText Markup Language) pohjautuvaksi esitteli lyhyesti sihteeri.
Projektin tarkoitus on tuottaa pienimmälläkin Amigalla toimiva lukuohjelma.
Aki Laukkanen vetää Internetissä postilistaa, johon kaikki kiinnostuneet
ovat tervetulleita. Akin tavoittaa sähköpostilla osoitteesta
alaukka@voima.jkl.fi.

Sihteerin lyhyen alustuksen pohjalta Heimo Laukkanen esitteli
mainoslehtisen tuottamisen perusteita. Asiasta käytiin vilkas keskustelu.
Kuka sen kokoaa? Miltä se näyttää? Kuinka pian se julkaistaan? Jaetaanko
sitä kenties jo Kotimikro-messuilla Pasilassa? Omassa kojussa vai jonkun
Amiga-tarvikkeita myyvän yrityksen osastolla? Päätettiin antaa asia
takaisin hallituksen valmisteltavaksi. Seppo Virtasen ehdotuksesta
keskustelua siirryttiin jatkamaan ravintola Arkhimedekseen. Kokousväelle
tarjotun kestityksen jälkeen palattiin takaisin ryhmätyötiloihin, ja asian
käsittely päätettiin kello 17:00.

6. Jäsenedut ja jäsenrekisterin käyttö

Kokous päätti, että jäsenille annetaan mahdollisuus valita, haluavatko he
yhteystietojaan levitettävän. Antti Halla esitti, ettei puhelinnumeroita
luovuteta suoramarkkinointiin. Puheenjohtaja esitti, että jäsenrekisteristä
annetaan tietoja vain kertaluontoiseen käyttöön ja vain yhdistyksen
hallituksen hyväksymässä kampanjassa käytettäväksi.

Kokouksen päätöksellä Sakusta tehtiin Suomen Amiga-käyttäjien virallinen
äänitorvi. Maksaneille jäsenille lähetetään lehti postitse, elleivät he
yhdistyksen rajallisia varoja säästääkseen kieltäydy kunniasta. Jakelun
hoitaa yhdistyksen sihteeri, Veli-Matti Vuorensyrjä.

7. Muut esille tulevat asiat

Sakun ilmaisjakelusta Länsi-Suomessa vastaa jatkossa uusi koordinaattori
Joose Vettenranta. Seuraavaan Sakuun tulevat uuden koordinaattorin
yhteystiedot.

Heimo Laukkanen esitteli PD-kirjaston toteuttamista. Kokous päätyi
suosittelemaan, että ohjelmia jaetaan yhdistyksen kautta lähinnä
levykekokoelmina, ei yksittäisinä ohjelmina. Näin säästetään yhdistyksen
avustajien rajallisia voimavaroja. PD-kirjaston ohjelmien kuvauksia ja
Sakussa julkaistavia arvosteluita kirjoittamaan tarvitaan avustajia. Heimon
tavoittaa Internetistä sähköpostilla osoitteesta huima@eden.fipnet.fi.
Ilmaisohjelmien jakelun urakointi on toistaiseksi lähes yksinomaan ollut
Esa Heikkisen harteilla.

Kokouksen huipennukseksi Broadline Oy esitteli studioäänityöskentelyä ja
videofilmin koostamista omalla Amiga 4000 -pohjaisella laitteistoiltaan.

8. Kokouksen päättäminen

Puheenjohtaja päätti kokouksen kaikkien mielipahaksi kello 17:55, kun
tiedekeskus Heureka sulki ovensa.

Liitteitä kiinnostuneet voivat tiedustella koordinaattoreilta.
