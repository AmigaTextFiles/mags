
               Suomen Amiga-käyttäjät ry:n vuosikokous, 1995
               ---------------------------------------------

                    (Teksti: Heimo Laukkanen, Saku #15)

Suomen Amiga-käyttäjät ry:n toinen vuosikokous pidettiin jälleen Vantaalla,
tiedekeskus Heurekan ryhmätyötiloissa. Yhdistyksen jäsenmäärään
suhteutettuna paikalla oli pieni, mutta aktiivinen edustus yhdistyksen ja
samalla myös lehden aktiivihenkilöistä. Kuten edelliselläkin kerralla,
paikalla oli myös Broadline Oy:n Seppo Virtanen ja uutena
Amiga-liikemaailman edustajana myös AIC Systemsin Harri Pojanluoma.

Normaaliin yhdistystapaan vuosikokoukset ovat olleet ainoa kunnollinen
tilaisuus, jossa yhdistyksen toimihenkilöt ja jäsenet ovat voineet vaihtaa
ajatuksia niin menneestä toiminnasta kuin uusien tempauksien
tekemisestäkin. Tästä huolimatta osanottajamäärät ovat pysyneet
suhteellisen pieninä, mikä on kai pakostakin laskettava pitkien
etäisyyksien syyksi. Tuskin kukaan viitsii lähteä paria sataa kilometriä
kauempaa Helsingissä käymään pelkän kokouksen takia, vai viitsiikö? Olisiko
seuraavalla kerralla hyvä idea hankkia fyysiseen kokoukseen Internetiin
liitetty pääte, jonka kautta kauempana olevat henkilöt saisivat kokouksen
tietoon ajatuksiaan ja voisivat kommunikoida kokouksen kanssa? Vai olisiko
jotain muuta tapaa saada ihmiset innostumaan vuosikokoukseen tulemisesta?
Kokouksethan ovat paras tapa vaikuttaa toimintaan, jolla yhdistys ajaa
Amiga-asiaa!

Keskusteluissa tulevasta toimintakaudesta heitettiin ilmaan ja päätettiin
muutamia asioita niin lehden kuin yhdistystoiminnankin kehittämisestä.
Tärkeimpänä, kaikkia yhdistyksen jäseniä koskevana päätöksenä lienee
jäsenmaksun laskeminen. Ensi vuonna jäsenmaksu laskee 60 markkaan niille,
jotka hankkivat lehden esimerkiksi modeemin välityksellä itse, ja
vastaavasti 120 markalla lehden saisi mukavasti disketillä
kotiinkannettuna. Päätöstä perusteltiin sillä, että alemmalla
perusjäsenmaksulla saattaisiin enemmän ihmisiä kiinnostumaan tulemaan
mukaan yhdistykseemme. Uutena ideana esitettiin myös erityisiä
uutisnumeroita, jotka ilmestyisivät varsinaisten lehtien välissä ja
käsittäisivät katsauksen siitä, mitä kuukauden aikana on Amiga-maailmassa
tapahtunut. Uutisnumeroiden tarkoituksena olisi auttaa niitä, joilla ei ole
mahdollisuutta lukea uusimpia uutisia esimerkiksi Internetistä, pysymään
mukana maailman menossa myös Sakun numeroiden välissä. Toimitus pitää ideaa
harkinnassa ja mikäli tarvetta ilmenee, idea on toteuttamisen arvoinen.
Kertokaa mielipiteenne lehden ilmestymisvälistä meille ja sanokaa, olisiko
tarpeen vaatiessa ilmestyvä Uutis-Saku sopiva korvike sille, ettei Saku
ilmesty joka kuukausi?

Kokouksessa luonnosteltiin myös ideaa uusien jäsenten hankkimiseksi. "Tuo
kaverisi jäseneksi" -kampanjan aikana jokainen yhdistyksen jäsen voisi
tuoda mukaan kavereitaan ja saada esimerkiksi kahdesta kaverista palkinnon.
Tarkempia suunnitelmia ei vielä ole, mutta olemme avoimia ehdotuksille niin
toteuttamisen kuin myös palkintojen suhteen.

Logokilpailun tulokset jakoivat odotetusti osaanottajien mielipiteet. Työt
olivat tasokkaita ja melkein minkä tahansa olisi voinut valita heti lehden
käyttöön. Ongelma olikin, että logokilpailulla etsittiin logoa yhdistyksen,
ei lehden käyttöön. Koska logolla olisi tarkoitus koristaa niin yhdistyksen
paitoja, käyntikortteja, mainoksia kuin muitakin oheistuotteita, sen
pitäisi olla ajattoman tyylikäs. Ja vaikka meillä ei olekaan varaa hankkia
ulkomaista, lähes miljoonan markan hintaista osaamista kuten
Merita-pankilla, luotamme Amiga-taiteilijoiden innovatiiviseen kykyyn luoda
yhdistykselle oma logo. Postittakaa siis yhä hyviä ehdotuksia ja ideoita.

Broadline Oy lupasi tarjota ensimmäisenä yrityksenä konkreettista hyötyä
yhdistyksen jäsenille. Yhdistyksen jäsen saa yhden jäsenmaksun suuruisen
alennuksen vähintään viidensadan markan arvoisesta ostoksesta.

Tulevaisuudessa pyrimme solmimaan samanlaisia sopimuksia myös muiden
yritysten kanssa, joten ei ole ehkä sittenkään niin huono idea olla Suomen
Amiga-käyttäjät ry:n jäsen.

Kokouksessa arvottiin paikallaolijoiden kesken palkintona yksi Amiga-hiiri,
jonka tällä kertaa voitti Kari Ahonniska. Ehkäpä ensi kerralla SINÄ olet
paikalla ja sen kerran voittaja?

---------------------------------------------------------------------------

Suomen Amiga-käyttäjät ry:n vuosikokouksen pöytäkirja 1995

Osallistujat

Janne Sirén, Heimo Laukkanen, Ville-Pertti Keinonen, Veli-Matti
Vuorensyrjä, Antti Vähä-Sipilä, Jani Höglund, Kari Ahonniska, Markus
Lehtinen, Kai Kasurinen, Petri Keckman, Timo Tuominen, Marko Raina, Seppo
Virtanen, Tapani Tanskanen, Harri Pojanluoma, Tomi Jaskari

Kokouksen avaaminen ja toimihenkilöiden nimeäminen

Vuosikokous avattiin kello 13.10 tiedekeskus Heurekan ryhmätyötiloissa
24.9.1995. Kokouskutsut oli lähetetty Sakun 14 mukana jäsenille ja
kokouksesta tiedotettu uutisryhmässä sfnet.atk.amiga, joten kokous oli
asianmukaisesti koolle kutsuttu.

Kokouksen toimihenkilöiksi valitiin: puheenjohtaja Tomi Jaskari, sihteeri
Janne Sirén, ääntenlaskijat Heimo Laukkanen ja Timo Tuominen sekä
pöytäkirjantarkistaja Kari Ahonniska.

Kokouksen työjärjestyksenä käytettiin paikanpäällä jaettua esityslistaa.
Yhdistyksen säännöt kaipaavat vuosikokouksen osalta hiomista!

Toimintakertomus, talousarvio ja jäsenmaksu

Toimintakertomus 1994 - 1995

- Yhdistys perustettiin syksyllä 1994
- Yhteisötili avattu
- Julkaistu Sakuja 9 - 14, sekä aloitettu PD-kirjasto
- Kevätkokous 1.4.1995 tiedekeskus Heurekassa
- Hallitus kokoontui kerran
- Logokilpailu 

Talousarvio vuodelle 1996

- Arvio ~100 jäsentä
- Tuloja noin 10000 markkaa
- Pankkimenot noin 600 markkaa
- Kokousmenot noin 3000
- Sakun jakeluun noin 2000
- Muihin tarkoituksiin jää noin 4400 markkaa 

Jäsenmaksu vuodelle 1996

- Jäsenmaksu 60 mk
- Kotiinkanto 60 mk
- Jäsenille pankkisiirtolomake postitse jäsenmaksun maksua varten
- Broadline Oy tarjoaa jäsenmaksun suuruisen alennuksen yhdestä vähintään
  500 mk:n hintaisesta tuotteesta
- "Tuo kaverisi jäseneksi ja saat palkinnon" -kampanja 

Suomen Amiga-käyttäjät ry:n hallituksen vaali

Hallitukseen valittiin sääntöjen mukaiset viisi varsinaista jäsentä ja
viisi varajäsentä.

Hallitus:

Varsinaiset jäsenet:
Heimo Laukkanen (vpj.)
Jani Höglund
Janne Sirén
Tomi Jaskari (pj.)
Harri Pojanluoma

Varajäsenet:
Veli-Matti Vuorensyrjä
Kari Ahonniska
Ville-Pertti Keinonen
Kai Kasurinen
Petri Keckman

Logokilpailun tulosten esittely ja logon valinta tai päätös kilpailun
jatkamisesta

- Hallitus päättää kilpailun palkinnoista
- Jatketaan logokilpailua
- Jokainen kilpailuun osallistunut saa palautekirjeen
- Parempi tehtävänanto 

Yritysjäsenyys ja mainostaminen yhdistyksen lehdessä

- Tukimaksu Amiga Technologiesilta?
- Tukijäsenyyden kesto kalenterivuosi
- Hallitukselle oikeus käyttää päätään
- Tukimaksu 500 mk
- Hallitukselle tehtäväksi kehittää yhdistyksen ja sen kannattajien
  suhteita

Yhdistyksen toimintaan suoranaisesti liittymättömät projektit

Amphibia-HTML-lukija

- Käytetään jonkin valmiin lukijan lähdekoodia?
- Jatketaan projektia 

Muut projektit

- Kohdan 6 käsittely keskeytetty 15 minuutiksi
- Keskustelua esitteistä
- Hallitukselle vapaus tilata käyntikortteja yhdistykselle ja sen
  avainhenkilöille

Muut esille tulevat asiat

- Broadlinen Seppo Virtanen esitteli näytteillä olevan laitteistonsa yms.
- Harri Pojanluoma kertoi Amigan maahantuotinäkymistä. Marraskuuhun
  mennessä pitäisi koneita olla tulossa Escomin mukaan.
- Kari Ahonniska voitti hiiren arvonnassa. 

Kokouksen päättäminen

Kokous päätettiin 16.35.

Tomi Jaskari   Janne Sirén
puheenjohtaja  sihteeri

Pöytäkirjan tarkastus

Olen tarkistanut pöytäkirjan ja todennut sen vastaavan kokouksen kulkua.

Lahdessa 30. lokakuuta 1995

Kari Ahonniska
pöytäkirjantarkastaja 
