5
1*
ASENNA ITSE 3.5" KIINTOLEVY AMIGA 1200:N

Tässä  vihdoinkin laajemmalle piirille julkaistut ohjeet siitä, miten saat
Amiga   1200:si   sisään  mahdollisimman  halvan  kiintolevyn.   Ohjeiden
noudattaminen  vaatii  jonkin  verran  juottamiskokemusta  ja  vie  takuun
koneestasi.

Commodore on  rakentanut  sisäisen  kiintolevyohjaimen  IDE- levyille sekä
A600-   että   A1200-malleihin   (ohjaimet   ovat  identtiset).   Suuressa
viisaudessaan   iso   C   rakensi  A1200:n  emolevyn  päälle  tilaa  2.5"
IDE-kiintolevylle.   Muuten hyvä, mutta aivan hieman koteloa suurentamalla
olisi  sisään  saatu huomattavasti halvempi kolme ja puoli tuumainen levy.
Siinä  missä  120  megaa  2.5"  koossa  maksaa noin kaksi kilomarkkaa, saa
tuumaa suurempana samalla rahalla jopa 345 megaa!

Jos  tahdot  Amigaasi  kiintolevyn,  vedä  syvään henkeä ja tarkista, onko
takuusi  yhä  voimassa  tai  tarvitsetko  sitä enää.  Irrota kaikki johdot
koneestasi,  käännä  se  ympäri  ja avaa ruuvit.  Järjestä ruuvit pöydälle
siten,  että  muistat  järjestyksen  myöhemminkin.  Laita ne esim.  teipin
liimapuolelle,  muuten serkkusi tai kissasi varmasti sekottaa järjestyksen
(puhun kokemuksesta).

Nosta  koppa pois ja pääset konehuoneeseen.  Vasemmalla puolella on varsin
kookas  2.5"  kiintolevy kehikko, jota voi käyttää vaikkapa paperitelineen
tai sorsanmetsästyksessä.   Nappaa  siitä  kiinni ja nosta.  Kehikko kyllä
nousee,   mallista  riippuen  joko  helposti  tai  vielä  helpommin.   Jos
tarvitset  ylimääräistä  kehikkoa, olisi täällä parikin kappaletta todella
edukkaasti...

Seuraavaksi  tarvitaan sivuleikkuria tai muuta raakaa asetta.  Aseta ensin
3.5"  levy  ns.   Faradayn  häkkiin  muotoiltuun (siis se metallinen suoja
piirilevyn päällä) kiintolevykuoppaan siten, että oikea reuna makaa kuopan
oikeassa  laidassa  ja  vasen tulee vasemmalta puolelta yli.  Katso, mihin
asti  vasen laita ulottuu, ja leikkaa häkistä vastaavan kokoinen osa pois.
VARO ALLA OLEVAA KONDENSAATTORIA JA MUITA OSIA!  Närhimisen jälkeen poista
mahdollinen metalliroska piirilevyltä keinolla tahi kolmannella.

Kiintolevyn  liittämiseen tarvitaan kaksi välijohtoa, joista kumpaakaan ei
saa   hyllykamana.    Ensimmäisen   johdon   tekemiseen  tarvitset  yhden
3.5-tuumaisen  kiintolevyn  kaapelin ja yhden 2.5" vastaavan (jälkimmäisen
löytäminen  voi  olla  hankalahkoa,  mutta  etsiminen tuottaa hedelmää tai
ainakin suuren puhelinlaskun).  Voit valmistaa tarvittavan johdon kahdella
tavalla.

Ensimmäinen   tapa:    juota   3.5"  lattakaapelin  johdot  suoraan  2.5"
liittimeen.  Tämä vaatii jonkin verran tarkkuutta.  Navat 1-40 yhdistetään
molemmissa suoraan, eristä 2.5" liittimen navat 41-44, koska niissä kulkee
virtaa.   Hommassa  kuluu  aikaa  ja  olusia  ja  mallumiehillä ilmeisesti
tupakkia (lopettakaa!  Hyi!)

Tapa  2:   juota  molemmat  johdot  reikälevylle  tai muulle piirilevylle.
Tällöin sinun tarvitsee tehdä 80 juotosta (molempien johtojen liittäminen)
mutta  työ  on  varmempi  ja inhimillisempi tehdä, myöskin nopeampi. Liitä
3.5"  rima  kiintolevyysi  ja  2.5"  Amigan  emolevylle.  Emolevyllä lukee
ensimmäisen nastan kohdalla numero 1.  LIITÄ JOHTO OIKEIN PÄIN!

Lisäksi  levy tarvitsee virtaa.  2.5" levyn erilaisen virrantarpeen vuoksi
ei  virtaa voida ottaa IDE-liitännästä (2.5" levy käyttää vain 12 volttia,
3.5" tarvitsee myös viittä volttia).  Tähänkin on useita tapoja.

1.  Hanki  yksi 3.5" kiintolevyn virtajohto.  Kuori korppuasemalle meneviä
virtajohtoja  riittävästi  (muutamia  millejä)  juotoksen  tekemiseksi.
Kiintolevyn  virtaliittimessä  lukee,  mikä jännite mihinkin napaan tulee.
Juota  5  voltin  johto  korppuaseman  ruskeaan  johtoon.   Mustat  johdot
toimivat  maina,  ja punainen johto antaa 12 volttia.  TARKISTA JÄNNITTEET
VARMUUDEN  VUOKSI!   Kaikissa näkemissäni Amiga 1200:ssa nuo ovat pitäneet
paikkansa,  mutta jos kytket jännitteet väärinpäin, tuhoutuvat kiintolevyn
logiikkapiirit.   Ja  niitä  pintaliitospiirejä  ei ole kovin mukava käsin
vaihdella.   Huomio  myös,  että  kiintolevyn  virtapiuhan väreihin ei ole
luottamista.   Voit  käyttää  tietysti  juotosten sijaan pikaliittimiä tai
sokeripaloja.  Jälkimmäiset sopivat myös kahviin.

tai

2.    Juota   virtajohdot   suoraan   A1200:n  emolevyn  alapuolelle  heti
ferriittirenkaan  (jännitteen  tasaaja)  jälkeen.   Jos  et  tiedä,  minne
juotat, ÄLÄ TEE SITÄ.

tai

3.  Valmista sopiva välijohto.  Jotkut elektroniikkafirmat myyvät valmista
johtoa,  jossa  on  normaali  korppuaseman johto, josta lähtee kiintolevyn
virtaliitin.   Muuten  se  vastaa  kohdan 1.  johtoa, mutta virtaliitin on
uros (sen  tulisi  olla  narttu).  Niinpä nappaa virtaliitin pois ja pistä
sen tilalle normaali naarasliitin esim.  pikaliittimillä.

Laita   sitten   sekä   data-  että  virtakaapelit  kiinni  ja  kiintolevy
kuoppaansa.   Vuole  hieman  kotelon  yläkopan muovirimoja ja runno kotelo
kiinni.  Vedä muuntajasta virrat päälle.  Jos kiintolevy alkaa hurisemaan,
onnittele  itseäsi.   Jos  mitään  ei  käy,  sulje  välittömästi virrat ja
tarkista tai poista kytkennät ja toivo, ettei mitään hajonnut.

Lataa  Install  3.0-disketiltä  ensin  HDPrep-ohjelma.   Käynnistä  sitten
HDToolbox   ja   partitioi   levyt.   Tämän  jälkeen  installoi  softat
kiintolevylle  ja  lähetä  allekirjoittaneelle  sopivaksi  katsomasi summa
tästä vinkistä.

Jos   tulee   probleemia,   soita   minulle.    Rikkaat   voivat   koittaa
9700-KIINTOLEVY:ä, meille muille löytyy numero muualta tästä lehdestä.

PASI KOVANEN
