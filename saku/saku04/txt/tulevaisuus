5
1*
                        The future of the Amiga
                           Amigan tulevaisuus

    (typed by Headhunter! (also called [-hhR!] !) from the Ruhrbasin!)
           (käännöstyö: Tomi Jaskari 24. - 25. joulukuuta 1993)

                   Europe is now a key to CBM's future.
                  CBM:n tulevaisuus on kiinni Euroopasta.

     Lew Eggebrecht is well aware of that and is a virtually full time
                        Transatlantic traveller.
          Lew Eggebrecht on hyvin tietoinen tästä ja matkustaa
                  lähes kokopäiväisesti Atlantin yllä.

     HAASTATTELU ON JULKAISTU AMIGA USER INTERNATIONAL-LEHDESSÄ.


Kuinka AAA edistyy - onko se yhä sama otus kuin kuulimme
Devconissa kehittäjien kokouksessa.

   Kyllä. AAA piirteet eivät ole muuttuneet aikaisemmasta - itseasiassa
   olisi hyvin vaikeata muuttaa vaatimuksia näin myöhäisessä vaiheessa.
   Olemme virheenmetsästysvaiheessa tällä hetkellä ja meillä on lähes
   toimivat piirit. Muutamat näyttötilat eivät vielä toimi, väritaulukon
   kanssa on ongelmia, joita olemme juuri korjaamassa voidaksemme jatkaa
   jäljelläolevia testauksia. Hyvin merkittävä osa AAA-järjestelmästä
   on jo toiminnassa.

Mihin koneeseen AAA laitetaan?

   Aluksi uuden sukupolven 4000, johon olemme suunnitelleet emokortin
   - itseasiassa tämä on juuri testialustamme. Edellyttäen ettei
   seuraavassa vaiheessa ole suuria ongelmia, meillä pitäisi olla valmis
   tuote seuraavan vuoden puolivälissä (1994). Tuote tulee luultavasti
   olemaan 040 pohjainen suuremmalla kellotaajudella kuin nykyinen, joko
   33MHz tai 40MHz.  Ehdottomasti käytämme VRAMia DRAMin sijaan.

Tullaanko systeemiä kutsumaan A5000:ksi ja minkälainen
kokoonpano olisi mahdollinen?

   Suunnittelijoiden kesken nimitämme sitä juuri siksi, mutta nimi saattaa
   muuttua vaikka viimeisellä minuutilla ennen julkistusta. CHIP-muisti on
   16 Mt ja systeemin emolevylle mahtuu 64 Mt muistia.  Äänelle on 16
   bittiä, 8 kanavaa ja 100 KHz näytetaajuus.

Entäs ohjelmistotuki - mitä on kehitteillä?

   Suunnittelemme uutta käyttöjärjestelmätasoa tukeaksemme uusia piirteitä.
   Paljon pikkupiirteitä täytyy jättää ilman suoraa tukea,
   mutta kaikki multimedialle tärkeät piirteet
   kuten True Colour, chunky pixels, uudet oheislaitteet ja
   täysi 24-bittinen kuva tarkkuudella 1024 x 1024 pistettä, toteutetaan.
   HAM-tilat ovat käytännössä ohjelmoitavissa - melkein mikä tila tahansa
   kykenee niitä näyttämään, mutta useimmat ihmiset haluavat katsella
   kuviaan True Colourina.  HAM-tiloja on laajennettu johdonmukaisesti
   liikkuvan kuvan esittämiseksi.  Piiristössä on myös muita pakattuja
   videotiloja, joilla ei ole HAM-tilojen ongelmia.

RTG?

   Kyllä, laiteriippumaton kuva on tärkeätä koska laiteajurit uusille
   tiloille pitää kuitenkin tehdä.

Entäs insinööriosaston kokoonpanon muutokset?
Paljon negatiivista julkisuutta on aiheutunut avainhenkilöiden
poistumisesta kehitystyöstä.  Kuinka tämä vaikuttaa uusien
järjestelmien evoluutioon? Onko AmigaDOS turvassa WindowsNT:ltä on
monien huolena ja kysymys, johon he haluavat vastauksen.

   Kukaan ei työskentele NT:n parissa, joten siitä ei ole huolta.
   Kaikki tietenkin haluavat laadukkaimmat ohjelmistot Amigalleen,
   mutta millään keinolla et saa Microsoftia siirtämään tuotteitaan
   Amigalle. Tukemalla NT:tä yritämme ratkaista tämän ongelman. AmigaDOS
   ei suinkaan ole katoamassa - kyseessä on yksinkertaisesti jotain mikä
   on pakko tehdä. Kaunista asiassa on se ettei meidän itseasiassa
   tarvitse huolehtia NT:n tukemisesta, sen kun vain valitsemme oikean
   RISC-suorittimen (karsitun käskykannan omaava keskusyksikkö).

Siispä onko AmigaDOS turvassa?

   Kyllä, hyvin turvassa. Oikeastaan olemme etsimässä AmigaDOSille uusia
   pesäkoloja satelliitti- ja kaapelivastaanottimista sekä
   multimediasoittimista.  Olemme jatkuvasti edistämässä näiden
   sovellusalueiden rakentamista Amiga-piiristön ja AmigaDOSin varaan,
   mikä on parempi ratkaisu kuin Modular Windows.  Pinnalta ei ehkä näy,
   että kyseessä on Amiga, mutta silti laiteessa on erittäin kyvykäs
   moniajokäyttis, kypsä kehitysympäristö ja videoyhteensopivuus.

Mitenkäs 1200:en USA:n markkinat?

   Myymme vain vähän A1200:sta Yhdysvalloissa ­ PC-koneiden hinnoittelu
   estää myynnin miltei tyystin.  Euroopan markkinoilla, jossa kone
   kilpailee SEGAa vastaan, tilanteemme on paljon parempi meidän
   koneemme ollessa selvästi edistyksellisempi.

CD³²® on hyvin tärkeä tuote Commodorelle. Kuinka sillä pyyhkii?

   Nyt juuri olemme vasta käynnistämässä tuotantoa tosissamme.
   Markkinoinnista voisin todeta CD³²® vertailtaessa päihittävän SegaCD:n,
   kunhan vain saamme ihmiset kauppoihin ja tuotteet rinnakkain. Olemme
   merkittävästi parempia, joten ilmankin 25 miljoonan dollarin
   markkinointibudjettia uskomme pärjäävämme. Eli asia ei hetkauta
   meitä niin paljon kuin ihmiset luulevat.

Miten AAA:n kaltaisen järjestelmän kehitystyö itse asiassa
tapahtuu?

   Itse piirit suunnitellaan Ted Lenthen johtamassa Commodoren
   VLSI-ryhmässä (Very Large Scale Integration) simuloinnin tapahtuessa
   Sunin työasemilla.  Myös testiaineisto luodaan näissä laitteistoissa,
   mutta nähdäksesi toimivatko luomukset oikeasti, sinun on
   myös tuotettava todellinen piiri.  Tämä tapahtuu puolijohdevalmistajien
   avulla ­ olemme tehneet todella tiivistä yhteistyötä Hewlett Packardin
   ja myös LSIn parissa. He rakentavat testimallin, jonka saamme takaisin
   pistettäväksi järjestelmään. Järjestelmätason suunnittelua johtaa
   Jeff Franklin.  Hänen ryhmänsä alaisuudessa on kolme erillistä osastoa,
   High End -osasto (täällä Dave Haynie pyöräyttelee uusia ratkaisuja),
   toinen osasto massamarkkinatuotteille ja kolmannessa osastossa
   suoritetaan järjestelmien lopullinen toimivuus- ja luotettavuustestaus.

Mistä uuden järjestelmän piirrustukset saadaan?

   Kaikilla osapuolilla on sanansa sanottavana tässä uuden koneen
   luomisen kannalta tärkeimmässä vaiheessa.  Kaikki ryhmät tekevät
   tässä vaiheessa yhteistyötä ja kunhan tarkempi järjestelmän
   määrittely on valmis niin piirien ominaisuudet ratkeavat ­ tämän
   jälkeen työ etenee melko kaavamaisesti.  Lopullisen määrittelyn
   suorittavat minun lisäkseni Jeff Porter (korkean teknologian
   ryhmästä) ja pääarkkitehti tri. Ed Helper.
   Omakin osuuteni painottuu tässä vaiheessa yhdessä Ted Lenthen ja
   käyttisarkkitehti Allan Havemosen kanssa.
   Käymme hyvinkin villejä neuvottelluita saadaksemme suollettua
   järjestelmän piirrustukset, joiden valmistuttua luovan työn
   osuus vähenee ja tuotteen valmistumiseksi tehdään lähinnä
   raakaa istumatyötä.

Minkälaisella aikamittakaavalla asiat tapahtuvat?

   Jos kyseessä on logiikkapiirin suunnittelu voit luultavasti
   tehdä tuotteen 9-12 kuukaudessa, jos taasen kyseessä on täysiverinen
   uudelleensuunnittelu niin aikaa kuluun noin 18 kuukaudesta
   kahteen vuotta.  AAA on täysverinen uudelleentoteutus CD³² ollessa
   pelkkä logiikan uudelleenohjelmointi.  Logiikkapiirin
   uudelleenohjelmoinnissa jokaista transitoria ei tarvitse piirtää
   alusta saakka uudelleen vaan standardipiirille muokataan uusi
   langoitus kuin muovailuvahasta.  Eli uuden piirin toteuttaminen
   metallitasolla käy joutuisasti.  CD³²:n Akiko toimittelee
   kaikennäköistä; ohjaa levyä, pitää järjestelmää koossa, muuntaa
   grafiikkaa - melkeinpä mitä vaan.

Millainen CD³² CD-pyöritin oikeastaan on?

   Mekaniikka on suoraan Sonylta, mutta ohjausyksikkö on meidän omamme.
   Saimme järjestelmään lisää spurttia uskomattoman edullisesti...

Mitä tapahtuu seuraavaksi AAA:lle?

   Se on testattava läpikotaisin mikä vie paljon aikaa, mutta on hyvin
   tärkeätä.  Viimeiseksi haluaisit uuden virheen löytyvän vasta kun
   olet jo saanut piirin toiseen kertaan piikiekolle.  Jos näin käy
   aikataulut heittävät häränpyllyä.  Meille kävi näin aikaisempien
   A4000:n Buster-piirissä.  Kun konetta suunniteltiin meillä ei ollut
   olemassa Zorro III korttia testauttamiseen vaan virhe pääsi
   puikahtamaan läpi.  Olemme huomattavasi parantaneet uusien piirien
   suhteen eli entisen neljän tai viiden korjauspainoksen sijasta
   selviämme nykyään yleensä kahdella.  Saatamme jopa onnistua
   kertalaakilla mikä on melkoinen suoritus suunnittelijoilta.
   Huolellisuutemme on kasvanut ja simuloimme enemmän.

Testaaminen - miten se tapahtuu?

   Kaksi tapaa: Automaattitesterillä voimme luoda ohjelman, joka vasaroi
   virtapiiriä ja etsii ongelmakohtia, mutta tämä taso ei riitä virheiden
   löytämiseen.  Löytääksesi suunnitteluvirheet sinun täytyy matkia koko
   järjestelmän toimintaa ja kirjoittaa piirin toimintaa simuloivat
   testivektorit.  Tämä on paljon vaikeampaa, sillä ohjelmoijan täytyy
   tietää täsmälleen miten piiri toimii ja samaten tuntea järjestelmä mihin
   piiriä ollaan ymppäämässä.  Sinun on vaikea kuvitella kuinka vaikeata on
   testata satatuhatta logiikkaporttia sisältävä piiri.  Voit jatkaa
   testaamista loputtomiin ja siksipä jossain vaiheessa sinun on vain
   uskottava asiaasi ja lähdettävä toteuttamaan sitä.

Mikä on AAA:n paikka tässä mylläkässä?

   Teemme parhaillaan koko järjestelmän testisimulaatiota, missä
   ohjelmistoihmiset ovat avainasemassa.  Parhaita testejä on uuden
   käyttiksen kokeileminen tässä uutukaisessa.  Systeemimiekkoset
   kirjoittavat ohjelmistoja myös uusien näyttötilojen testaamiseen.

Missäpäin maapalloa tämä sitten valmistetaan?

   Filippiineillä meillä on ajanmukainen tuotantoyksikkö.  Siellä
   on myös hyvin kolutettua työvoimaa, jonka palkkaamiseen riittää
   kolmannes vastaavasta Yhdysvalloissa.  Laman takia hetki on vaikea;
   toisinaan tuotamme myös muissa tehtaissa kuten Skotlannissa, mutta
   tuotantolinjan kasaaminen käyttökuntoon vie kolme kuukautta.
   Hankintakonttoreitamme on joka maailmankolkalla ­ Saksassa, Valloissa,
   Japanissa ja Taiwanissa ­ saadaksemme osat halvimpaan hintaan.

Mitäpä tekevät korkean teknologian ihmiset kun heidän osuutensa
suunnittelulle on päättymässä?

   Aloittelemme uuden sukupolven hahmottelemista ­ suunnittelun
   lomittaminen on tarpeen jos haluamme julkaista uutuustuotteen
   kahden vuoden välein.  Olemme saamassa määrittelyn valmiiksi.
   Tavoitteemme on saada uusi, edistyneempi teknologia ilmoille
   12 - 18 kuukauden välein ­ kuten PC.  Normaalisti annamme myös
   päivitystarjouksen, josta PC-käyttäjät vain unelmoivat.

Mikä on Amigan tilanne 5 vuoden päästä?

   Numero Uuno multimedialaitteisto, joka tukee ohjelmistoja AmigaDOSista,
   Unixista, WindowsNThen ja ehkä jopa Macciä lopulta.  En vain jaksa
   uskoa, että Mac selviää kuten PC.  Haluamme olla se ympäristö missä
   pystyt tekemään mitä sinua huvittaa ja tarjota ykkösluokan ääni- ja
   kuvaominaisuudet.  Ainakaan tähän ei ole teknistä estettä.

Mitä mieltä olet muiden koneiden nykytilasta?

   En haluaisi aliarvioida kilpailua ja PC on harpponut hyvin viime
   aikoina.  Äskettäinen kysely Yhdysvalloissa väitti, että ihmisten
   mielestä Windows 3.1 on helppokäyttöisempi kuin Macin System 7,
   mikä on hämmästyttävää.  PC:lle on saatavilla hyvin tehokkaita
   videokortteja tätä nykyä.  PC oli aikaisemmin jähmettynyt tähän
   100 prosenttiseen yhteensopivuusvaatimukseen.  Ongelma oli sama
   kuin meillä nyt, mutta ratkaisu oli valmis aikaisemmin ­ jos ohjelmoit
   WindowsAPIlle, tuet automaattisesti samalla muita kortteja eli saat
   laiteriippumattoman grafiikan (RTG).  Meillä on johtoasema multimediassa
   ja haluamme sen säilyvän, mutta PC on vahva kilpailija.  Olisi tärkeätä
   päästä ajamaan PC-ohjelmistoja, sillä siten saisimme tarvittavaa
   uskottavuutta yritysmarkkinoilla mitä emme tällä hetkellä omaa.

Sujuuko peliyhtiöiden käännyttäminen takaisin Amigan
pariin ja kuinka aiotte edistää CD³² myyntiä?

   En ole aivan varma asiasta, olemme vasta alkutaipaleella.
   Toimintasuunnitelmamme CD³²:lle on edetä hitaasti CES:issä ( Consumer
   Electronics Show - paikalliset viihde-elektroniikan messut).  Rahaa
   meillä ei ole paljon käytettäviksi Yhdysvalloissa eikä siihen ole
   tarvettakaan sillä myymme kaiken tuottamamme Euroopassa.  Aiomme
   kuitenkin ajan myötä päästä myös Yhdysvaltain markkinoille, mutta
   tällä hetkellä taloudellinen asemamme ei ole riittävä.  Etsimme
   jatkuvasti yhteistyökumppaneita, jotain mitä Commodore ei ole
   aikaisemmin tehnyt.

   Ensimmäinen esimerkki uudesta tyylistämme on Commodoren ja ASAn (suurin
   Taiwanilainen IBM-tuottaja) välinen sopimus.  He käyttävät
   tuotemerkkiämme myydäkseen koneitaan meidän kerätessä voittoa asiasta.
   Hyödyllinen yritystoimintamalli, jolla saavutamme markkinoita ja
   maantieteellisiä alueita, jotka muuten olisivat saavuttamattomissamme.
   Sama pätee myös teknologiaan, jossa olemme aina olleet omillamme, mutta
   nyt työskentelemme uuden piiristömme parissa monien yhtiöiden kuten
   HP:n kanssa. Tämän kaltainen ajattelutyyli on ollut käynnissä viimeisen
   vuoden ­ toivomme ainoastaan olevamme tarpeeksi nopeita.

Paljon huhuja on liikkunut Commodoren legendaarisista avainhenkilöistä.
Kuka kukin on suunnittelupuolella?

   En ole osa Yhdysvaltalaista yhtymää, sen sijaan olen vastuussa
   herra Alille, hän on Commodore Internationalin presidentti, CI
   jakautuu useaan alaorganisaatioon.  Huhujen vastaisesti
   suunnitteluosastolla on paljon väkeä ja sen työ on organisoitua.
   Kun tulin hommiin uudelleenjärjestelin osaston selkeämmäksi.
   Näyttää toimivalta ja vaikkakin yhtymällä on ollut rahoitusvaikeuksia,
   tuotteita tulee ulos nopeammin kuin koskaan aikaisemmin.Henkilökuntamme
   koko on noin sata henkilöä ­ viime vuonna 50 sai lähteä, joista
   useimmat kuitenkin laitasektoreilta, yritimme pitää ydinteknologian
   hallitsijat talossa koska he ovat lähes korvaamattomia.
   Suunnittelupuoleen ei juuri koskettu.  Muutamia irtisanoutumisia kyllä
   oli, mutta minulla on ainoana valtuudet palkata uutta verta.

Uutiset avainhenkilöiden lähdöstä ovat olleet huolestuttavaa
kuultavaa, Peter Cherna (käyttöliittymäguru) esimerkiksi; miten
tämä vaikuttaa?

   Ymmärrän yskän.  Koko teollinen sektori on myllerryksessä ja kaikkien
   ykköshuoli on työn pysyvyys, vasta sitten kysytään onko työ
   mielenkiintoista ja kolmantena on palkkaus.  Teen kaiken voitavani
   ratkaistakseni pulmat enkä usko että yksikään irtisanoutuminen olisi
   tapahtunut vihamielisissä merkeissä.  Tiedän asioiden tilan yleensä
   pitkälti etukäteen ja jos jotain on tehtävissä me autamme.  Ellei,
   palkkaamme uutta henkilökuntaa.

Ihmiset ovat huolissaan kun se pieni Amiga-eksperttien ryhmä
tuntuu ajautuvan pois muiden asioiden pariin...

   Taannoin Amiga oli kultti.  Ihmisten mielissä Amiga oli niin
   monimutkainen, etteivät he uskoneet kykenevänsä sitä oppimaan, mutta
   tämä on virheellinen käsitys.  Taitavalta ammatti-ihmiseltä mennee
   kolmesta neljään kuukauteen päästäkseen täyteen vauhtiin. Monet ihmiset
   eivät Amigan esittelyvaiheessa tajunneet mistä tässä koneessa on
   kysymys, mutta kyllä monet tuotteliaat ihmiset osaavat Amigansa. Ei
   pidä paikkaansa, että olisi olemassa vain pieni taidokkaiden ydinryhmä.
   Monet ovat lähteneet kehitystyöhön yhteistyökumppaneillemme tai jopa
   kilpailijoillemme.  Akiko-piiriä suunnitellut kaveri jouduttiin
   vaihtamaan ja uusi suunnittelija löysi äskettäin pari virhettä,
   jotka korjattiin. Elikä vaihtuvuus ei välttämättä ole pahasta.
   En kiellä etteikö ydinihmisten lähteminen olisi ongelmallista,
   mutta pärjään kyllä. Se on osa työtäni.

   Lew Eggebrechtin Commodorelle tulon jälkeen, suunnittelupuolen
   tehokkuus on talossa monien mielestä noussut ja teknisen osaston
   kehitystyö on vauhdittunut.  CBM:n mainion keksintöputken jatkuessa
   Amiga pysynee voimissaan tietokonemaailmassa...
