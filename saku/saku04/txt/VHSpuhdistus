5
1
1 Videohead.pic 410 0*


VHS-NAUHURIN PUHDISTUS
~~~~~~~~~~~~~~~~~~~~~~

Nauhurin  käyttöasteesta riippuen puhdistus olisi syytä suorittaa vähintään
kerran  vuodessa.  Jos nauhuri on jokapäiväisessä käytössä, puhdistus olisi
hyvä suorittaa vähintään 3-4 kertaa vuodessa.  Halvin tapa selvitä tästä on
hankkia  puhdistuskasetti.  Kasetit eivät ole kovin tehokkaita, mutta esim.
kerran  kuukaudessa  käytettynä (tiheällä puhdistusvälillä) niistä on apua.
Mutta jos nauhuri on jo ollut vuoden, useita vuosia yms.  puhdistamatta, ei
kasetista   ole  enää  mitään  apua,  vaan  on  suoritettava  kunnollinen
huoltopuhdistus.  Viemällä nauhurin huoltoon sen saa kätevimmin hoidetuksi,
samalla  ilmenee  mahdolliset muut nauhuriin tulleet viat.  Huonona puolena
taas  on  että  rahakukkaro  kevenee,  ja  se  kun ei näin laman aikana ole
monelle  kovin  mieleistä.   Näin  nauhurin  huollosta  tulee  tingittyä ja
puhdistus   unohtuu.    Tinkiminen  saattaa  kuitenkin  johtaa  kuvapäiden
tuhoutumiseen,  jolloin  säästetty raha menee moninkertaisena kun joudutaan
uusimaan kuvapäät.

Tässä  ohjeet  kuinka  tehdä  itse  huoltopuhdistus.  Aivan ensimmäisenä on
syytä  mainita,  että  jos  vähänkään epäröit taitojasi, kätesi vakautta ja
tarkkuutta,  älä  ryhdy!  Osaamaton puhdistus voi merkitä kuvapäiden menoa,
halvempaa  on  antaa  huollon  suorittaa  puhdistus.  Kirjoittaja ei vastaa
millään  muotoa  näiden  ohjeiden  kanssa tehdyn puhdistuksen aiheuttamista
tuhoista.  Huolellisuutta ja varovaisuutta noudattaen sekä ohjeita tarkasti
seuraten ei kuitenkaan mitään tuhoja pitäisi tulla.  LUE NÄMÄ OHJEET ALUSTA
LOPPUUN ENNENKUIN TEET MITÄÄN!





Oheisessa  kuvassa  on VHS-nauhurin kuvarumpu
(Panasonic)     irroitettuna,    ylösalaisin.
Tarkastelemalla  kuvaa ja suurennosta huomaat
helposti, että itse kuvapäät ovat hyvin pieni
osa   verrattuna   itse  rumpuun.  Päät  ovat
ferriittiä,  hyvin  kovaa ainetta joka kestää
hyvin  kulutusta.  Kuvapäiden  ikää  nostavat
kuvassa  näkyvät  ilmaraot. Kun rumpu pyörii,
pääsee  näiden rakojen kautta ilmaa nauhan ja
rummun  väliin,  ja  muodostuu ohut ilmatyyny
jonka  päällä  nauha leijailee. Nauha ei siis
varsinaisesti  kosketa kuvarumpua, ainoastaan
itse   kuvapäät   koskettavat   nauhaa  hyvin
kevyesti.  Näinollen  tuo ilmatyyny huolehtii
samalla kuvapäiden jäähdytyksestä.

Kun   nauhuri  ajanoloon  likaantuu  nauhasta
irtoavasta   metallioksidipölystä,  täyttyvät
ilmaraot  ja  ilmatyyny  huononee  tai katoaa
kokonaan.   Kun   kuvapäät   kulkevat  rummun
pyörimisen  vuoksi  useita metrejä sekunnissa
nauhaa  pitkin,  on niiden jäähdytys ja oikea
kosketusvoima  nauhaan  erittäin tärkeää. Jos
ilmatyyny  on  huono  tai sitä ei ole, laahaa
nauha  rummun päällä ja samalla kuvapäiden ja
nauhan väliin syntyy ylisuuri kitka, joka voi
polttaa  kuvapäät  käyttökelvottomiksi.  Tämä
tapahtuu   yleensä   erittäin  nopeasti,  eli

nauhuri  voi  toimia  aivan moitteetta mutta kun vaihdat toisen kasetin, ei
näy enää yhtään mitään.  Tällöin puhdistuksesta ei ole enää apua.


TARVIKKEET
~~~~~~~~~~

Nauhurin  avaamiseen  tarvittavien  työkalujen  lisäksi  täytyy hankkia ns.
säämiskäpuikkoja ja puhdistusainetta.  Paikallisesta huoltoliikkeestä (joka
mm.puhdistaa  nauhureita)  pitäisi  löytyä  molempia.   Säämiskäpuikot ovat
jäätelötikun  näköisiä  litteitä  puusta  tehtyjä puikkoja, joiden toisessa
päässä  on  pehmeä  nahkamainen  pinta.   Puikot  maksavat  muutaman markan
kappale.    Videopäiden  puhdistukseen  on  saatavana  aivan  takoitukseen
suunniteltua ainetta, mutta myös jotkut muut täysin haihtuvat elektroniikan
puhdistusaineet   sopivat.    Tässä   asiassa   kannattaa  kääntyä  saman
huoltoliikkeen  puoleen, josta hankit säämiskäpuikotkin, kysyt mitä he itse
käyttävät  puhdistusaineena.   Joudut  ostamaan  todennäköisesti kokonaisen
pullon  ainetta,  mutta  se  riittääkin  sitten  pitkälle  tulevaisuuteen.
Tarvikkeet  puhdistusta  varten  pitäisi irrota alle 50 markalla, ja niiden
tulisi riittää useampaan kertaan.


TARKKAA TYÖTÄ
~~~~~~~~~~~~~

Videonauhuri   on  hienomekaaninen  laite,  ja  nauharadan  eri  osat  ovat
millimetrin  osien  tarkkuudella kohdistettu toisiaan nähden.  Tämän vuoksi
mekanismia  puhdistettaessa  ei  saa  käyttää voimaa, vaan täytyy noudattaa
erittäin   suurta   varovaisuutta.    Ennenkuin  avaat  nauhurin,  irroita
sähköpistoke!   Tämä  suojaa itseäsi sähköiskulta ja nauhuria oikosuluilta,
jos esim.  ruuveja sattuu putoamaan piirikortin päälle.

Hyvin   monissa   nauhureissa  on  varsinaisen  kannen  lisäksi  erillinen
suojapelti  itse nauharadan yllä.  Tällöin kuvapäätä juuri näy kun kansi on
avattu.   Suojapelti  on  yleensä  muutamalla  ruuvilla  kiinni, irroita se
varovaisesti  ja nosta pois siten ettei se kosketa mitään nauhanradan osia.
Kun  olet  saanut  nauhanradan  esille, voit alkaa puhdistuksen.  Tarkoitus
olisi  puhdistaa  kaikki  osat,  jotka  ovat kosketuksissa nauhaan.  Jos et
tiedä  mitkä  osat  koskettavat  nauhaa,  niin kytke nauhuriin virta, aseta
sinne  kasetti  ja  paina  play.   Nyt tiedät mitkä kaikki osat koskettavat
nauhaa!   Muista  irroittaa  pistoke  ja  poistaa kasetti ennenkuin jatkat.
M-latausvarret,  jotka  vetävät  nauhan kuvapäätä vasten play-tilassa, ovat
stop-tilassa  hieman irrallisen tuntuiset (lonksuvat) joten sitä ei kannata
pelästyä.   Suoraan rungossa kiinni olevien ohjainten tulisi sensijaan olla
tiukasti  paikallaan,  minkäänlaista välystä ei saa olla.  Painotelan kunto
on  samalla  hyvä  tarkistaa, jos pinta kiiltää tai on epätasainen, on tela
vaihdettava  lähiaikoina.   Hyväkuntoisessa  telassa  on  kumille ominainen
mattamusta pinta.  Kulunut tela aiheuttaa mm.  editoinnin huononemisen, eli
REC-PAUSE:lla    keskeytyettyihin    nauhoituksiin    tulee   hyppyjä   tai
tahdistushäiriöitä  editoituihin  kohtiin.   Joskus  huono  tela  voi  myös
aiheuttaa  nauhan  reunan ryppyyntymisen nauhanohjaimissa, joka on erittäin
ikävää jos kyseessä on arvokas nauhoitus.

Kostuta  säämiskäpuikon  pää  puhdistusaineella  ja  suorita  eri ohjainten
puhdistus   varovaisesti.    Voit  aloittaa  puhdistuksen  puikon  toisella
puolella  ja  viimeistellä toisella.  Näin vältät lian kulkemisen kohteesta
toiseen.  Jos likaa on paljon, voit joutua käyttämään useita puikkoja.

Kun   nauharata   on   puhdistettu,   voidaan  siirtyä  arimpaan  eli  itse
kuvarumpuun.   Nyt  tarkkana!   Kuten  aiempana kerrottiin, päät ovat kovaa
ferriittiä.   Vääränsuuntainen  tai raju liike lohkaisee ne hyvin helposti!
Selvitä  itsellesi  rumpua  pyörittämällä,  millä kohtaa itse päät ovat, ne
näkyvät pieninä rakoina rummun pyörivän osan alalaidassa.  Kuvapäätä varten
ota  uusi  puhdas  puikko.   Kostuta  sitä hieman puhdistusaineeseen ja sen
jälkeen  paina  kevyesti  kuvarumpua  vasten  ja  samalla  pyöritä  rumpua
varovaisesti.   Erittäin tärkeää on välttää pystysuuntaista liikettä päiden
kohdalla!!   Ainoastaan  ilmarakojen  myötäinen liike on sallittu, älä siis
hinkkaa pystysuunnassa, sen seurauksena ohuet ferriittipäät voivat lohjeta,
irrota   tai   katketa!    Puhdistuksessa   kiinnitä   erityistä   huomiota
ilmarakoihin.   Niiden  tulisi  olla  kauttaaltaan  avoimet.   Jos jossakin
kohdassa  on  tukoksia,  nytkytä  puikkoa  sillä kohtaa edestakaisin rummun
pyörintäsuunnassa.   Jälleen  voit  aloittaa  toisella  puolella puikkoa ja
viimeistellä  toisella.  Joskus rummun pinta saattaa jäädä hieman sameaksi,
näyttää  ettei sitä saa puhdistamalla kiiltämään täysin.  Tämä on varsinkin
täyslataavissa nauhureissa (joissa nauha ladataan rummun ympärille heti kun
nauha asetetaan koneeseen) melko normaalia.  Rummun pinta on tällöin hieman
naarmuinen,  johtuen  mm.   siitä  että  nauha  on  rummun  ympärillä  myös
kelattaessa.   Kun  likaa  ei  enää  irtoa  puikon  päähän,  on  puhdistus
suoritettu.

Ennenkuin kokoat nauhurin täysin, olisi syytä suorittaa koekatselu.  Joskus
kuvapäihin saattaa tarttua pölyä tai säämiskän palasia puikosta, eikä kuvaa
näykään  heti puhdistuksen jälkeen.  Ei kannata pelästyä jos näin käy, voit
kokeilla  puhdistaa  rummun  kuivalla  säämiskäpuikolla  pari kertaa ympäri
pyöräyttämällä  taikka  puhaltamalla.   Joskus  pöly  saattaa  myös  irrota
itsestään,  eli  kuva  tuleekin  näkyviin pienen hetken kuluttua.  Kun olet
saanut kuvan näkyviin kunnollisena puhdistuksen jälkeen, suorita kokoaminen
päinvastaisessa  järjestyksessä  kuin purit.  Ja sitten vain sama operaatio
puolen vuoden päästä uudelleen!





(C) 1993 Esa Heikkinen

(Taitettu osittain käyttäen Former V1.0-latojaa, (C) 1992 Esa Heikkinen)

* * * AMIGA ZONE BBS * * *
        (958) 422757
         Open 21-04
       V32 V42bis MNP
