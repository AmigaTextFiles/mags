5
1*
Freenet - yhteydet maailmalle
=============================

Sanovatko käsitteet Usenet News, e-mail, FTP tai IRC sinulle mitään?  Em.
palvelut ovat olleet viime marraskuuhun asti lähinnä yliopisto- ja
korkeakouluopiskelijoiden käytettävissä.

Freenet Finlandin toiminnan alkaminen toi nämä maailmanlaajuisen Internetin
palvelut jokaisen modeeminkäyttäjän ulottuville.  Freenettiin pääsee
tutustumaan soittamalla TeleSampoon ja näpyttelemällä 's free'.  Antamalla
käyttäjätunnukseksi 'visitor' voi mm.  imuroida tiedostoja ftp-paikoista.
Täydet käyttöoikeudet saa, jos on opiskelija, opettaja tai oppilaan
vanhempi peruskoulussa, lukiossa, ammatillisessa oppilaitoksessa,
kansanopistossa jne.  Käyttäjätunnuksen saa täyttämällä hakemuksen
Freenetin toimistossa ja se ei maksa mitään.

Freenetissä on monia muitakin palveluja ja toimintoja, mutta keskityn täss
Internettiin liittyviin palveluihin, koska olen käyttänyt itse lähinnä vain
niitä.

Usenet News
-----------

Tuhansia keskustelualueita käsittävä ei-reaaliaikainen (eli hieman
Fidonet-tyyppinen) keskustelufoorumi.  Täällä voit keskustella kaikesta
maan ja taivaan välillä.  Esim.  comp.sys.amiga-alueilta saa ajankohtaista
tietoa siitä, mitä Amiga-maailmassa tapahtuu.

E-mail
------

Voit lähettää (ja vastaanottaa) e-mailia eli sähköpostia yli 20 miljoonalle
Internetin käyttäjälle ympäri maapalloa.  Parhaimmillaan lähettämäsi viesti
on perillä muutamassa minuutissa, hitaimmillaankin huomattavasti nopeampi
kuin tavallinen posti.

FTP (File Transfer Protocol)
----------------------------

Internetissä on lukuisia ftp-paikkoja, joista löytyy gigoittain ohjelmia,
kuvia, sampleja, moduleja ym.  tiedostoja.  Omaan koneeseen siirto onnistuu
helposti, vaikkapa yleistä Zmodem-protokollaa käyttäen.

IRC (Internet Relay Chat)
-------------------------

IRC:ssä voit keskustella reaaliajassa muiden Internetissä olevien ihmisten
kanssa.

Parhaan kuvan Freenetin tarjoamasta monipuolisesta "informaatiotulvasta"
saa tutustumalla itse ja kokeilemalla eri toimintoja.  Käyttöliittymä on
melko helppotajuinen ja tiukan paikan tullen ohjeita saa painamalla
h-näppäintä.  Freenetin käyttö maksaa 19 p/min+ppm.

Teijo Liiri

e-mail: liiri@freenet.hut.fi
