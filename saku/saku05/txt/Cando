9
1
1 cando.paneeli 0 180
3 cando.acdcmini 160 0
9 Nieminen 160 70*
{1           CanDo v2.51
{1           ===========

CanDo on tekijänsä Inovatronicsin mukaan interaktiivinen ohjelmakehitin,
joskin se usein lasketaan multimediaohjelmiin kuuluvaksi. Multimedia-
esitysten laatimiseen CanDon työkalut ovatkin erinomaiset. Multimediassa
olennaisten elementtien, kuten kuvan ja äänen yhdistäminen helppokäyttöiseen 
käyttöliittymään sujuu CanDolla leikiten - kirjoittamatta riviäkään 
ohjelmakoodia näppäimistöltä. 

  Perinteisillä ohjelmointikielillä ohjelman tekijä joutuu kirjoittamaan
paljon koodia pelkästään tutkiakseen ohjelman käyttäjän toimenpiteitä,
kuten näppäiten painalluksia. CanDo-sovellutusta tehdessä ohjelmoidaan vain
se osa minkä ohjelman pitää tehdä sen jälkeen kun näppäintä on painettu. 

{1CAN YOU DO IT?
{1==============

  Ohjelman kiintolevylle asennus vie kaikkineen esimerkkiohjelmineen alle 
2 MB levytilaa, joten omillekin tiedostoille jää tilaa. Varsinkin multimedia
sovellutusta tehdessä saattaa kuva- ja äänitiedostot vaatia kymmeniä
megatavuja levytilaa joten on hyvä, ettei CanDo tuhlaa arvokasta levytilaa
PC/Windows-ohjelmien tapaan. Kiintolevyn lisäksi CanDo vaatii vähintään
Kickstart 2.04 ja 2 MB muistia. Vanhemmissa koneissa, joissa on vain 512K
chip-muistia tulee ongelmia pian vastaan, vaikka fast-muistia löytyisikin
runsaasti.




{4KORTTIPAKASTA OHJELMAKSI
{4========================

  CanDolla tehtyä sovellutusta kutsutaan "korttipakaksi" (Deck). Ilmaisu
on varsin kuvaava, sillä CanDo-ohjelma muodostuu yhdestä tai useammasta
kortista. Jokaisella kortilla on omat ominaispiirteensä ja tehtävänsä.

  Kun CanDon käynnistää avautuu monitorin alasyrjään ryhmä erilaisia
painikkeita, joiden avulla ohjelmaa aletaan kokoamaan. Suurimmalla osalla
painikkeista hallitaan erilaisten tapahtumien, kuten hiiren näppäimen
painamisen aiheuttamia toimenpiteitä. Muilla painikkeilla voidaan liikkua
eri korttien välillä, sekä vaihtaa CanDon toimintatilaa editoinin ja testauksen
välillä. 

  Alettaessa tehdä uutta ohjelmaa, sen ensimmäistä korttia, pitää ensimmäiseksi
valita millaisen ikkunan tai oman ruudun ohjelma tarvitsee. Valittavissa on
kaikki Amigan grafiikkapiirien tukemat näyttömoodit. Valittaessa
ikkunaeditorin painike avautuu ikkuna, jossa määrittelyt tehdään hiirellä
osoittamalla. Ikkuna sisältää myös joukon uusia painikkeita, jotka avaavat
edelleen uuden ikkunan vaihtoehtoineen. Ikkunaeditorissa voit vaikuttaa mm.
mille ruudulle ohjelmasi ikkuna avautuu, värit, resoluution tai voit valita
jonkin valmiin kuvatiedoston ohjelmasi taustaksi. Ikkunan ominaisuudet kuten








sulkupainike, liikuteltavuus tai reunusviivat ovat kaikki määritettävissä
erikseen päälle tai pois. 

  Kun tausta on kunnossa, voidaan alkaa kasaamaan ohjelmaa. Tausta voi siis olla
ennakolta piirretty kuva, jossa kaikki mahdolliset panikkeet ja tekstit
ovat valmiina. Tausta voi olla myös aivan tyhjä, johon CanDo:n omilla
työkaluilla aletaan rakentamaan ohjelman käyttöliittymää. Liittymä useinmiten
sisältää joukon painikkeita, joihin hiirellä osoittamalla käyttäjä saa ohjelman
toimimaan haluamallaan tavalla. Tavallisia hiiren oikealla näppäimellä
toimivia ylävalikoita voidaan myös käyttää normaaliin tapaan. 

  Se miten painikkeen painallus vaikuttaa ohjelman kulkuun kerrotaan jo 
painikkeen luontivaiheessa. Kuten kaikilla muillakin tapahtumiin perustuvilla
työkaluilla, painikkeen painalluksen aiheuttamat toimenpiteet kirjoitetaan
script-editorissa. Script-editorissa tapahtuu vasta kunnollinen ohjelmointityö.
Script-editori muistuttaa tavallista tekstieditoria, jossa ohjelman
komennot kirjoitetaan näppäimistöltä. Osan komennoista voi kuitenkin valita
editorin oikeassa reunassa olevista painikkeista hiirellä osoittamalla.
Jokaisella painikkeella ja valikolla on oma scriptinsä. Kaikilla tapahtumilla,
joiden toteutumista CanDo valvoo automaattisesti on myös jokaisella omat
scriptinsä. Näistä pienistä (tai isoista) scripteistä lopulta muodostuu 
kokonaisuus, ja yhdessä käyttöliitymän kanssa toimiva CanDo-ohjelma.

  Vaikuttavin CanDon scriptityökaluista on varmasti piirtämisohjelma. Tällä
ohjelmalla voi piirtää kuvia samalla tavalla kuten DeLuxePaintillakin, 
mutta CanDo kirjoittaakin piirtämästäsi kuvasta scriptin joka ohjelmaa
ajettaessa piirtää kuvan samoin kuin itse sen olet tehnyt.

















{1AC/DC MULTIMEDIAA
{1=================

  Jotta asia tulisi paremmin ymmärrettäväksi, voidaan lyhyesti käydä pienen
multimediaohjelman tekovaiheet lävitse. Tässä tapauksessa haluan siis tehdä
esityksen AC/DC-nimisestä yhtyeestä. Tarvittavat kuvat ja äänimateriaali on
jo kiintolevyllä valmiina ja tarkoituksena on yhdistää kaikki CanDon avulla
siten, että ulkopuolinenkin pystyy materiaalia helposti hyödyntämään.
Ohjelman aloitusruudussa ja samalla päävalikossa tulee olemaan kuva
yhtyeen kitaristista ja painikkeet, joilla ohjelmaa hallitaan. 

  Ensimmäiseen korttiin ladataan ohjelman aloituskuva. Tässä tapauksessa
kuvassa on keskellä yhtyeen tunnusmerkki, kitaristi Angus Young
polvihousuissaan. Kuvan ympärillä on tarpeeksi tyhjää tilaa suunnitelluille
painikkeille. Seuraavaksi luodaan muut kortit ja niihin tarvittavat kuvat
valmiiksi. Palataan takaisin ensimmäiseen korttiin ja aletaan suunnittelemaan
painikkeita CanDon omalla painiketyökalulla. Painiketta luotaessa CanDo 
kysyy ensimmäiseksi painikkeen paikkaa ja kokoa, joka määrätään täysin
hiirtä käyttäen osoittamalla se suoraan haluttuun paikkaan kuvaruudulla.
Tässä tapauksessa painikkeet sisältävät tekstiä, joten CanDo avaa ikkunan
jossa määrätään käytettävä kirjasin, värit ja tyylit. Tekstin voi 
kallistaa, varjostaa, alleviivata tai vaikkapa ympäröidä. Painikkeen 
reunukset voi valita kymmenestä erilaisesta tyylistä. Kun painikkeen ulkoasu
on valmis pitää siirtyä scriptieditoriin, jossa määrätään miten ohjelman
pitää toimia kun painike aktivoidaan. 

  Ensimmäisen painikkeen "Jäsenet" tarkoituksena on avata uusi näyttö, jossa
on yhtyeen kaikkien soittajien kuvat, joita osoittamalla saa heistä tarkempia
tietoja. Tämä uusi näyttö löytyy kortista kaksi. Painikkeen scripti saadaan
aikaiseksi painamalla korttipakka-ikonia editorin oikeassa reunassa ja 
valikosta valitsemalla kortti johon halutaan siirtyä. CanDo kirjoittaa
valintojesi mukaisen yksinkertaisen scriptin: GOTOCARD "Card2". Toki saman
voi tehdä näppäimistöltä kirjoittamalla. Nyt voidaan heti myös testata
painikkeen toimivuus, jos CanDo asetetaan testaustilaan. 

  Toinen kortti sisältää kuvat jokaisesta yhtyeen jäsenestä. Jälleen CanDon
painiketyökalulla tehdään jokaisesta soittajan kuvasta painike. Jokainen
painike sisältää GOTO-käskyn oikeaan korttiin. Jokaisella soittajalla on
täten oma korttinsa. Kortin pohjana voidaan käyttää samaa kuvaa kuin kortissa
kaksi. Lisäyksenä tällä kertaa teksti-ikkuna, joka avautuu jättäen valitun
soittajan kuvan näkyviin. Teksti-ikkunan muoto ja koko on täysin valittavissa
halutuksi ja sisältää vierityspalkit. Ikkunaan tuleva teksti on tiedostona
levyllä normaalissa ASCII- tai FTXT-muodossa. Teksti-ikkunan määritykset 
voidaan myös hoitaa kaikki ainoastaan hiirtä käyttäen.


  Samaan tapaan voidaan ohjelman tekoa jatkaa eteenpäin ja laajentaa tarpeen
mukaan. Lisäyksiä voivat olla esimerkiksi levyluettelo päälikansikuvineen,
joista taas pääsee biisiluetteloon. Biisiluettelossa hiiren painallus 
taas saisi soimaan digitoidun ääninäytteen taikka musiikkimoduulin.
Mahdollisuuksia on paljon, ainoastaan tekijän mielikuvitus ja kekseliäisyys
on rajana tällaisia esityksiä tehdessä.

{1YOU CANDO IT!
{1=============
  Esitysohjelmat eivät ole läheskään ainoita sovellutuksia, johon CanDota voi
käyttää. Itseasiassa CanDo sisältää pitkälti yli 200 käskyä ja funktiota!
Näitä komentoja käyttäen voi luoda lähes minkätyyppisen ohjelman tahansa.
CanDon mukana tulevissa esimerkkiohjelmissa on jopa taulukkolaskenta 
toteutettu CanDolla. Valmiiden ohjelmien nopeus ei tietenkään ole 
lähelläkään C-kielellä tai assemblerilla tehtyjä ohjelmia. CanDon
avulla ohjelman luominen kuitenkin tapahtuu helposti ja useinmiten
tarvittava ohjelma on luonteeltaan sellainen, että nopeudesta/hitaudesta
ei ole minkäänlaista haittaa. 

  Hiemankin moninmutkaisempien ohjelmien pitää CanDon komentokieleen 
perehtyä melko tarkasti. Mukana tullutta yli 400 sivun manuaalia 
joutuu selailemaan usein. CanDossa on myös harvinaisen hyvä HELP-toiminto,
joka on toteutettu AmigaGuidea käyttäen. HELPistä löytyy jokaisesta 
komennosta ja funktiosta esimerkki ja lyhyt selitys. Painettu manuaali
on osin puutteellinen, koska se on tehty CanDon versiosta 2.0. Version
2.5 muutokset ja uudet komennot löytyvät selitettyinä em. AmigaGuide
HELP-tiedostosta.

  CanDon komentokieli muistuttaa hieman Basic-kieltä, mutta CanDon
luonteesta johtuen eroaa käytöltään. Osa komennoista tuntui myös
aika hankalalta. Esim. hakemistopolun vaihto tapahtuu komennolla 
SetCurrentDirectory. Muitakin yhtä pitkiä komentoja löytyy melkoisesti.
Scriptieditorissa löytyy onneksi BugBasher-työkalu, joka tarkistaa 
välittömästi scriptin oikeinkirjoituksen ja näyttää mahdollisen 
virhepaikan.

  Koska CanDo-ohjelma muodostuu useista pienistä scriptin pätkistä, on
alkuun hankalaa hahmottaa kokonaisuutta ohjelmasta. Loogisten ohjelman
virheiden etsiminen voi olla työlästä. Onneksi CanDo-ohjelmastakin saa
paperille täydellisen listauksen erillisen apuohjelman avulla. CanDossa
on mahdollisuus tehdä erilaisia rutiineita, joita sitten voidaan muista
scripteistä käsin kutsua. Tämä helpottaa monesti työtä huomattavasti.
Rutiineita voidaan myös tallettaa levylle, jotta samoja voidaan käyttää
myös toisissa CanDo-ohjelmissa.

{1VAHVUUDET JA HEIKKOUDET
{1=======================

  CanDon suurin valtti: visuaalinen käyttöliittymä, jonka avulla
ohjelmaa tehdään avaamalla ikkunoita toisensa jälkeen ja valitsemalla
halutut toiminnot, on myös CanDon heikkous. Nopeassakin koneessa useiden
ikkunoiden availu ja sulkeminen tekee ohjelman käytön hitaaksi. Onneksi
CanDon Bookmark-toiminto helpottaa jonkinverran ongelmaa. Bookmark on
suoraan käännettynä kirjanmerkki ja toimii nimensä mukaisesti. Kun laitat
merkin johonkin scriptiin pääset siihen suoraan takaisin käymättä lävitse
useita ikkunoita.

  CanDossa on erinomainen virheenkäsittely. Se osaa ilmoittaa useimmiten
tarkasti, missä kohtaa ohjelmaa vika piilee ja myös sen mikä siinä on 
vialla. Sainpa tässä kokeillessani myös seuraavanlaisen virheilmoituksen:
?? Silly Person Problem ??. Aivan oikein, sillä en todellakaan tiennyt
tuolloin mitä olin tekemässä :)

  Loogisia ohjelmoijan virheitä CanDo ei kuitenkaan hallitse ja olenkin
saanut syntymään päättymättömiä silmukoita, joista ei pääse eroon. 
Aivan tyhmää silmukkaa ei CanDokaan täysin sulata, vaan ilmoittaa ajoissa.
Viisainta on myös aina etukäteen suunnitella ohjelman toiminnot pitkälti
valmiiksi, niin säästyy paljolta edestakaiselta ikkunoissa seikkailulta.

  Aikaisempien CanDo-versioiden mukana seurasi DeckBrowser-niminen ohjelma,
jonka avulla CanDo-ohjelmista sai itsenäisiä ajettavia ohjelmia. Tämä
hyödyllinen apuohjelma on jätetty kokonaan pois. Nyt jos haluat, että
tekemääsi ohjelmaa voisi joku muukin käyttää, pitää hänelläkin olla
CanDo-ohjelma. Ohjelmien ajamiseen ei itseasiassa CanDota tarvita, pelkkä
CanDo.library riittää. Tuo kirjasto on kuitenkin copyright-suojattu ja
sitä ei voi ohjelmansa mukana levittää ilman Inovatronicsin lupaa.
Käsittämätön teko Inovatronicsilta! 

  CanDolla on oma paikkansa Amigan ohjelmien joukossa. Se ei ole esitysten
laatimiseen yhtä tehokas kuin Scala, eikä pärjää AMOS-kielelle nopeissa
animaatiota vaativissa tehtävissä. CanDo sijoittuukin johonkin noiden
kahden ohjelman välimaastoon. CanDo-ohjelmointiin pääsee aloittelijakin
helposti sisälle, mutta moninmutkaiset CanDo-ohjelmat edellyttävät jo
parempaa CanDon komentokieleen tutustumista. CanDo-ohjelmat toimivat
moniajossa ja ovat systeemiystävällisiä. Yhtäaikaa voi olla auki useitakin
CanDo-ohjelmia. CanDo-ohjelmasta voi käynnistää muitakin ohjelmia ja
ohjata niitä Arexx-portin kautta. CanDon ominaisuudet eivät siis jätä
paljoakaan toivomisen varaa. Varsinaisia bugejakaan en ohjelmassa ole
havainnut. Asennettuani Piccolo-grafiikkakortin ja EGS-ohjelmistot, 
CanDon ikkunointijärjestelmä jotenkin sekoaa ja tarjoaa usein tekeillä
olevan ohjelman kuvan asemasta Workbench-ruutua päällinmäiseksi. Tuosta
ei isommin haittaa kuitenkaan tullut ja ajettaessa CanDo-ohjelmia ilman
editoria ei ilmiötä enää esiinny. CanDo ei myöskään anna valita 
ohjelmiensa käytettäväksi Piccolon tarjoamia näyttötiloja, mikä oli
pieni pettymys.

  Jos jonkinlainen yleisarvosana pitää CanDosta antaa, niin 8/10 kuvaa
mielestäni ohjelmaa kokonaisuutena. Ihan täysosuma CanDo ei ole, mutta
on vaikea myös sanoa mitä voisi parantaa. Kyky tehdä itsenäisesti
ajettavia ohjelmia, kyllä pitäisi palauttaa välittömästi.

CanDo on Inovatronics, Inc. tavaramerkki

INOVAtronics, Inc.                         Tel: (214) 340-4991
8499 Greenville Ave. Suite 209B            FAX: (214) 340-8514
Dallas, TX 75231
USA

Orders: (800) 875-8499 (North America Only!)
Hours: 9:00am-5:30pm CST/CDT

Tech Support: (214) 340-4992  Hours: 11:00am-3:00pm CST/CDT
         BBS: (214) 342-1930

Inovatronics GmbH                          Tel: 49-2241-40 68 56
Lütticher Straße 12                        FAX: 49-2241-40 67 73
D-53842 Troisdorf-Spich
Germany


Inovatronics, Ltd.                         Tel: 44-707-662861
Unit 11, Enterprise Centre                 FAX: 44-707-660992
Cranborne Road
Potters Bar, Hertfordshire EN6 3DQ
England

Suomessa ohjelmaa voi kysellä WestCom Data Oy:stä 921-251 8000
© Jari Nieminen 1994



















Artikkelin kirjoittaja asuu Rutavalla, ja hän tietää sen. Amiga-varustus
on varsin komea sisältäen mm. Amiga 4000:n, PC-emulaattorin ja Piccolo-
grafiikkakortin. Oheisessa kuvassa Jari ja pullon henki.
