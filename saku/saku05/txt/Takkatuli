9
1*

{1                              Heimo Laukkanen

{1              Elämää takkatulen ääressä - Tuhertelijan tarina

Niin, tässä minä sitten taas istun.  Muuntaja sirisee tytyväisenä musiikin
läpi ja minä hyräilen jotakin tuttua tai tuntematonta sävelmää.  Pakkasta
on ulkona parikymmentä astetta, mutta lämpimät patterit ja kuuma tee
pitävät kylmän poissa.  Olo on mitä ihanin ja olympialaisetkin ovat
alkamassa.

On lauantai, viikonlopun ehdottomasti paras päivä, enkä ole tehnyt mitään,
siis en kerrassaan mitään.  Olisin voinut ohjelmoida, olla ulkona, käydä
kavereilla tai elokuvissa ja olla yleishyödyllinen ihminen, parantaa
maailmaa, kuten sanotaan, mutta ei.  Sen sijaan olen ollut taas vain oma
itseni - laiska pieni mitättömyys, kuten joskus sanon, ja aion nyt
varastaa teiltä hetken aikaa kertoakseni lyhyen tarinan tosielämästä -
viikolta, jonka aikana Amigani ojensi kerran jos toisen auttavan kätensä
ja pelasti minut pahoilta ongelmilta, joista täpärin koski äidinkielen
ainetta.

Kaikki alkoi siitä, että aivan fantastinen, melkein kirjallisuuden
Nobel-palkinnon arvoinen, puoliksi valmis äidinkielen aineeni oppi
neljännen ulottuvuuden käytön ja onnistui siirtämään itsensä tunnollisen
lukiolaisen, eli minun, repusta jonnekin aika ja paikka-akselin
tavoittamattomiin, tai ainakin näin ajattelin selittää asian opettajalle.
Näin ollen elelin taas onnellisena ja tyytyväisenä muutaman tunnin, kunnes
kuulin, että tänään olisi viimeinen päivä, jolloin aineet pitäisi jättää
arvosteltavaksi, sillä seuraavan viikon maanantainan vaihtuisi kurssi ja
opettajan pitäisi antaa numerot todistuksia varten.  Jos ainetta ei olisi,
merkittäisiin se melko armottomasti neloseksi, jonka saaminen aineesta
muilla keinoin on jokseenkin mahdottomuus.  Kahdeksan sekunttia
alkujärkytyksen jälkeen siirryin puhelinkoppiin, vaihdoin päälleni
teräsmiesasuni ja rikoin mailin maailmanennätyksen juoksemalla
metroasemalle ja metroasemalta kotiin.

Kotona minua taas odotti uusi järkytys - joku oli sotkenut pettämättömän
arkistointijärjestelmäni.  Itse kehittämäni ja soveltama "levitä kaikki
esille"-järjestelmän heikkous on nimittäin asuinpaikan siivoaminen, joka
epäonnekseni oli sattunut Murphyn lakien mukaan juuri tälle nimenomaiselle
epätoivon päivälle.  Koko huone oli järjestetty ja pudistettu nurkkiaan
myöten.  Disketit, kasetit, levyt, lehdet, kirjat ja jopa sänkyni olivat
sulassa sovussa nätissä järjestyksessä, mutta hitustakaan ihastusta ei
näkynyt järkytyksen valtaamilta kasvoiltani.

Vain yksi ajatus päässäni syöksyin toivottomaan tehtävääni aineeni
löytämiseksi ja parissa sekunnissa tein tyhjäksi monien tuntien
siivoustyön.  Pöytäni laatikkojen sisältö makasi lattialla, erilaiset
mapit ja telineet olivat omalla tavalla läpi tutkittuja, eikä edes
nojatuolin tyyny välttynyt tutkinnalta.  Oli miten oli - ainetta ei
löytynyt.  Kello, tuo ihmisen keksimä hirvitys, joka orjuutti meidät
kaikki omaan valtaansa, pelasi omalla tavallaan minua vastaan ja toi koko
ajan tuomiopäivän, äidinkielen tunnin, lähemmäksi minua.

Epätoivo alkoi jo kaivautua esiin pilvien pimentäneen aurinkoni takaa,
enkä yksinkertaisesti nähnyt pienintäkään ulospääsyä tästä ongelmasta.
Kaikki kunnolliset tekosyyt niin myöhästymisille, sekä poissaoloille oli
jo käytetty, enkä pitkiin aikoihin ollut keksinyt mitään uutta tapaa
välttyä siltä epämiellyttävältä kohtalolta, joka meille kaikille
langetettiin - eli työltä...

Näin ollen turvauduin ainostaan Amigaani, nopeaan kirjoitustaitooni, sekä
suunnattomaan onneni, pullaan, joka oli näyttänyt hylänneen minut kuin Aku
Ankan konsanaan.  Räjähtävää epätoivoa täynnä ollut Arnold Vartsinäkkäri
vartaloni syöksyi toimintaan ja muutamassa sekunnissa istuinkin tällä
nimenomaisella paikalla naputtamassa ProWriten ruudulle kirjoitusta
teknosta.

Tuo taian omainen tunti on maailman kirjoissa hieman utuinen ja epäselvä,
eikä tottaalista varmuutta tapahtumista saada kai koskaan selville.  Ainoa
varma asia on se, että kymmenen minuuttia ennen tunnin alkua Amigani
sylkäisi mustesuihkukirjoittimen avustuksella ulos A4-arkin, joka oli
oleva aineeni.  Ja loppu onkin historiaa, joka jääköön tallennettavaksi
suuriin kertomuksiin ja sankaritarinoiden sivuille.  Amiga oli pelastanut
päiväni.

Eli muistakaa tämä tarina vaikka esimerkkinä siitä, että se muiden
pelikoneeksi kutsuma vekotin pöydällänne tai lattialla saattaa jonakin
päivänä olla teidän pelastuksenne.  Minut se on pelastanut jo useamminkin,
mutta koskaan ei ole jättänyt pulaan.  Kuinka monesta ystävästänne voitte
sanoa samaa?

Joten pitäkää hyvää huolta koneistanne.  Jonain päivänä voitte todella
tarvita niitä...
