9
1
0 alkukuva.iff 0 0*
 





























Uusi vuosi, uudet kujeet, vanha tuttu juttu? Näin voisi sanoa, vaan 
toisin on elektroniikkateollisuudessa, jossa vauhti sen kuin kiihtyy 
kiihtymistään. Vuosi 1993 antoi jo oivia esimerkkejä siitä, mihin pian 
ollaan tulossa, ja vuosi 1994 tulee lunastamaan näitä lupauksia 
suurimmaksi osaksi. Pelkästään se, että puolijohdetuotteiden hinta 
painuu vuosi vuodelta yhä alemmaksi uusien tuotteiden osalta osoittaa 
sen tosiasian, että kilpailu on edennyt markkinoilla äärimmäisen 
kovaksi, ja kukaan valmistaja ei haluaisi jäädä siitä pois.

Motorolan ja IBM:n yhteistyössä kehittelemä PowerPC (Performance Chip) 
prosessori on nyt valmis, ja sen maailmanvalloitus on alkanut. Mutta 
mennäänpä ajassa taaksepäin, ja katsotaan kuinka PowerPC:n kehitystyö 
onkaan saanut alkunsa.
 PowerPC:n kehitystyö alkoi toukokuussa 1992 USA:ssa, Somersetin 
tutkimuskeskuksessa Texasissa. Suorittimen pohjana on käytetty IBM:n 
Power-arkkitehtuuria (Power Optimized With Enhanced) sekä Motorolan 
88110-RISC-sarjasta lainattua väyläarkkitehtuuria.
PowerPC on aidosti 64-bittinen superskalaarinen RISC-prosessori, joka 
operoi parhaimmillaan 66 MHz kellotaajuudella. Perheen esikoinen, 601 
mallin siru on perustuu 0,5 mikronin CMOS-tekniikkaan ja sisältää 
ainoastaan 2,8 miljoonaa transistoria. Sirun fyysinen koko on 
suhteellisen pieni (10,9 * 10,9 mm) ja kuluttaa 6,5 wattia 50 MHz 
kellotaajuudella sähköä. Nykysuuntauksen mukaan PowerPC pyörii 3,3 
voltin jännitteellä ja on koteloitu 304 nastaiseen C4 CQFP-koteloon.






{1Superskalaarinen tehopumppu
{1===========================

PowerPC on ns. superskalaarisen arkkitehtuurin omaava RISC-prosessori, 
joka tarkoittaa käytännössä sitä, että suoritin sisältääkin itse asiassa 
monta suoritinta sisäkkäin. Superskalaarisuuden ideana on hyödyntää 
prosessorin sisäisiä suoritinyksikköjä samanaikaisesti mahdollisimman 
tehokkaasti saman kellojakson aikana.
 PowerPC:ssä on kolme erillistä suoritinyksikköä (käsky-, 
kokonaisluku- ja liukulukuyksikkö), jotka toimivat 
itsenäisesti liukulukuperiaatteella sekä rinnakkain. Näin saavutetaan 
optimaalinen hyötysuhde, joka tarkoittaa käytännössä sitä, että 
suorittimessa voi olla jopa 8 konekielikäskyä suoritettavana 
samanaikaisesti.
 Prosessori sisältää 32 kappaletta yleiskäyttöisiä 32-bittisiä 
rekistereitä sekä toisen mokoman liukulukurekistereitä, jotka ovat 
kuitenkin 64-bittisiä. RISC-prosessorin lyhyet kokonaislukukäskyt vievät 
useimmiten ainoastaan yhden kellojakson. Lyhyet käskyt yhdistettynä
liukuhihnaperiaatteella toimivaan liukulukuyksikköön takaavat 
uskomattoman hyvän suorituskyvyn.

{1Väylä on kaiken A ja O
{1======================

PowerPC ei tukehdu toiminnassaan väylän ahtauteen, nimittäin laajan 
kaistanleveyden omaava 64-bittinen dataväylä ja 32-bittinen osoiteväylä 
takaavat suorituskyvyn pysymisen huipussaan. Prosessorin sisäisten 
dataväylien leveys vaihtelee 32-256 bitin väliltä.
 Sirun muistinhallinta käsittää 52-bittiä virtuaalisia osoitteita, 
joilla voidaan hallita 4 teratavun virtuaalimuistia. 32-bittinen 
osoiteväylä takaa 4 gigatavun fyysisen muistiavaruuden.
 Välimuistia PowerPC:ssä on 32 kilotavua, joka on jaettu ohjelmakoodille 
ja datalle. Lisäksi käytössä ns. hyppykäskyjen ennakointilogiikka, joka 
päättelee seuraavaksi ajoon tulevia käskyjä, ja noutaa ne valmiiksi 
odottamaan operaatiota.

{1Yhteensopivuus ratkaisee
{1========================

PowerPC on hyvin yhteensopiva IBM:n Power-prosessorin kanssa, jota on 
käytetty mm. RISC/6000-sarjan työasemissa. Sen sijaan 680x0-perheen 
kanssa yhteensopivuus konekieliohjelmien kanssa saavutetaan ainoastaan 
emuloimalla. Arvioiden mukaan PowerPC:n malli 601 kykenisi 
softapohjaisella emulaatiolla samaan tulokseen kuin MC68040 25 MHz, 
tosin emulointinopeus riippuu emulaattoriohjelman optimoinnista ja sen 
toimintaperiaatteesta, eli paljon parempiinkin tuloksiin voidaan 
myöhemmin päästä (mm. Emplant-tyylinen emulaatio).
 PowerPC:lle on luvassa tukea ainakin kolmen tietokoneyhtiön taholta.
IBM, Apple ja Sun ovat ilmoittaneet rakentavansa tulevat koneensa
kyseisen sirun ympärille. Sunin koneissa PowerPC pyörittää 
Solarista, kun taas Apple on portannut System 7:sta oman version ja IBM 
ajaa AIX:ia sekä OS/2:ta.
 IBM:llä ja Applella on lisäksi yhteistyönä kehitteillä täysin uusi 
käyttöjärjestelmä PowerPC:n ympärille (Taligent Pink & PowerOpen), joka 
on mahdollisesti avoin myös kolmansille osapuolille. Lisäksi Microsoftin 
on kuultu olevan kiinnostunut kääntämään Windows NT PowerPC:lle.
 Mikä olisi sitten Commodoren sekä muiden pienempien tietokoneyhtiöiden 
asema. Olisiko Commodoren viisasta valita jatkossa PowerPC 
prosesessoriksi 680x0-sarjan tilalle, niin on hankala kysymys. Amiga-
sarjalle olisi ehkä eduksi, jos se kykenisi ajamaan valtavirran suosimia 
ohjelmia, jotka kenties tulevat pyörimään Windows NT:ssä taikka 
PowerOpenissa. Ongelmaksi jää kuitenkin Amigan 680x0-sarjaan sidottu 
laaja ohjelmistotarjonta, jota ei missään tapauksessa voida laiminlyödä. 
Ratkaisu voisi olla läpinäkyvä emulaatio, joka takaisi 680x0-perheelle 
kirjoitettujen konekieliohjelmien yhteensopivuuden sekä takaisi uusille 
ohjelmille huomattavan lisäpotkun PowerPC:n käskykannalle kirjoitettuna.
 Vielä on epäselvää 680x0-sarjan kohtalo, eli aikooko Motorola jatkaa sen 
kehittelyä vielä 68060-sirun jälkeenkiinkin, ja jos aikoo, niin 
Commodore saa ainakin muutaman vuoden lisäaikaa miettiä tulevaa 
linjaustaan prosessoritoimittajan kohdalla. Paljon mahdollista on myös 
sekin, että Commodore ei valitsekaan PowerPC:tä, vaan aivan jonkun muun 
valmistajan RISC-sirun, joka kykenee myöskin ajamaan Windows NT:tä, 
kuten Lew Eggebrenct Commodorelta on toisinaan vihjaillut.
[STOP PRESS: Commodore on ilmoittanut valinneensa tuleviin koneisiin
RISC-piirikseen HP:n RISC-sarjan prosessorin. Piiri vastaa osapuilleen
PowerPC:tä ja kykenee NT:n ajamiseen. -Kovanen]

{1Motorola historiikkia
{1=====================
MC68060 on jatkoa Motorolan 68000-perheelle, joka näki päivänvalonsa jo 
niinkin varhain, kuin vuonna 1979. Myöhemmin julkistettiin 1984 MC68020, 
1986 MC68030 ja 1990 MC68040. Motorolan prosessoriperhe ei ole kärsinyt 
samanlaisesta riippakivestä (8086-tila), kuin Intelin vastaavat, joten 
oikein 68000-perheen ympärille rakennetut koneet ovat pystyneet 
hyödyntämään uusien mallien tuoman lisätehon maksimaalisella tavalla.
 Elektroniikkabisneksessä vauhti on kuitenkin kova, ja Motorola joutui 
jättämään 050-sirun kokonaan pois välistä, ja hyppäämään suoraan 
060:een, koska ero 040 ja 050 sirun välillä olisi ollut liian pieni. 
Intel oli tällä välin kiristänyt tuotekehityksensä vauhtiaan niin 
hurjasti, että Motorolan vastine Pentiumille olisi ainoastaan MC68060.

{1MC68060
{1=======

 Motorolan tiedottajan, Joe Circellon mukaan 060 nelinkertaistaa tehonsa 
040-siruun nähden samalla kellotaajuudella, lisäksi siru sykkii heti 
ensimmäisissä versioissa 50 MHz kellotaajuudella ja sisältää yli 2 
miljoonaa transistoria. Nykysuuntauksen mukaisesti 060 pyörii 3,3 voltin 
käyttöjännitteellä ja on toteutettu 0,5 mikronin CMOS-teknologialla.
 060-prosessoria voidaan kutsua ns. superskalaariseksi prosessoriksi, 
koska se kykenee suorittamaan yhden kokonaisluku- ja liukulukuoperaation 
samanaikaisesti, tahi kokonaislukukäsky-yhdistelmien samanaikaisen 
käsittelyn. Pohjalla on kaksi kahdeksan kilotavun suoritusputkea, joissa 
on nelikanavaiset käsky- ja datavälimuistit tehostamassa toimintaa. 
68060-prosessorin yhteensopivuus alaspäin pitäisi olla hyvä ja tarjoaa 
näin erinomaisen pohjan esimerkiksi Commodore Amiga -sarjan koneille.
 Kun MC68060 on nähnyt tarkemmin päivänvalon, ja sirun toimitukset ovat 
alkaneet, niin palaamme uudelleen asiaan, entistä kattavammalla 
esittelyllä.

{1A5000 (AAA) & 50 MHz MC68060 vai 50 MHz PowerPC 601 (?)
{1=======================================================

Seuraava Amiga-malli pyörii mitä ilmeisemmin yhä 680x0-sarjan
prosessorilla (040 tai 060) ja on kyllästetty sisältä AAA-piiristöllä.
PowerPC:tä ei välttämättä kuitenkaan ole suljettu pois kuvioista,
vaan saattaa olla mahdollista, että Commodoren suunnitteluosaston
hämärässä nurkkauksessa vaimean tuulettimen siivittämänä pöydällä
makaa prototyyppi PowerPC:llä kalustetusta Amigasta.

{6KIINNOSTUNEITA VARTEN ON SAKU-LEVYN POWERPC-HAKEMISTOSSA HIRES-INTERLACE
{6KUVAT SEKÄ POWERPC:N ETTÄ 68060:N RAKENTEESTA!!
