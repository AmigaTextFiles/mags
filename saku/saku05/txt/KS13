9
1*
{1                  Voiko Kickstart 1.3:n kanssa enää elää?
{1                  =======================================

Olipa kerran kauan sitten kone nimeltä Commodore Amiga 500.  Vanhempaan
sisareensa A1000:een verrattuna se oli merkittävästi kehittyneempi:  sen
Kickstart oli tallennettu ROM-muistiin, joten sen veivaaminen levyltä ei
ollut tarpeellista.  Mutta ah ja voi, kehitys kehittyy, ja Kickstart 1.2
tuli eräänä päivänä merkittävän vanhanaikaiseksi.  Isot ja rikkaat isukit
ostivat lapsilleen kovalevyjä, ja pikkupojilta (ja tytöiltä -Jts) pääsi
parku, kun kone piti silti käynnistää levykeasemasta.

Lopulta koitti kovalevynomistajillekin riemun hetki:  Commodore julkisti
lievästi uudistetun Kickstart 1.3:n, joka sisälsi merkittävimpänä
uudistuksenaan kovalevyn auto-boottauksen.  Kaikki oli hyvin monen
monituista vuotta, kunnes KS 1.3-paratiisiin luikersi käärme.

Commodore oli salaa, kaikkien kotikäyttäjien huomaamatta julkaissut uuden
Kickstart-version, itse asiassa useampiakin, ja jostain kumman syystä siihen
oli lisätty niin paljon uusia ominaisuuksia, että se kuin varkain pääsi
yleistymään ohjelmoijien keskuudessa.  Kun soppaan vielä lisättiin se, että
Commodore alkoi varustamaan uudet koneensa uusilla Kickstarteilla (mikä
pyhäinhäväistys!), seurasi siitä väistämättä ongelmia KS 1.3:n käyttäjille.
Itse heräsin huomaamaan tämän ongelman ensimmäisen kerran noin vuosi sitten,
kun tulin vahingossa ostaneeksi modeemiksi kutsutun kumman kapistuksen.
Eihän pelaajalle ole mitään merkitystä, mikä versio Kickstarista koneessa
on, mutta kun lopetin pelaamisen ja modeemin myötä siirryin katsastamaan
Amigan laajaa PD-maailmaa, sain kokea elämäni järkytyksen:  lähes kaikki
uusimmat ohjelmat vaativatkin uuden Potkualun!


En suostunut uskomaan näin kamalaa asiaa, ja sen seurauksena aloin kaapimaan
purkkien pohjamutia löytääkseni edes jotain 1.3:ssa toimivaa.  Kyllähän sitä
ankaran hakemisen tuloksena kohtalaisesti löytyikin, mutta syntynyt kierre
aiheutti lähes parantumattomia traumoja.  Menin purkkiin, kirjoitin paljon
viestejä, jotta saisin paremmat oikeudet ja hankittua edes jotain, joka
toimisi koneellani.  Lopulta ahkeran oikeuksienkeräilyn tuloksena imin
kaikki tyhjät levykkeeni täyteen tiedostoja vain huomatakseni, että ehkä
joka viides toimi KS 1.3:lla.  Osan toimimattomistakin jätin siinä toivossa,
että voisin kenties lähettää ne johonkin purkkiin ja saada tilalle jotain KS
1.3:lla toimivaa.  Lisäksi jouduin luonnollisesti kirjoittamaan viestejä.

Lopulta sitten löysin tarpeeksi tiedostoja, jotta sain pystyyn
kohtuullisesti toimivan järjestelmän ja vielä mieluisilla ohjelmilla.  Aikaa
on kulunut vuosi, ja tilanne on luisunut vielä paljon pahemmaksi.  Nykyään
saan aniharvoin käsiini ohjelman, joka toimisi koneellani.  Tällaista
vääryyttä ei voi ihmismieli käsittää.  Silti olen rohkea (myös kaunis), tai
ehkä vain itsepäinen, enkä ole suostunut uudistamaan laitteistoani.

Tosiasia on, että Kickstart 1.3 on pikkuhiljaa tukehtumassa omiin
kuolinkorinoihinsa.  Vain viitseliäimmät ja kenties yleisöä täten parhaiten
palvelevat ohjelmoijat jaksavat enää sisällyttää tuen KS 1.3:a varten
ohjelmissaan.  Monet aikanaan 1.3:a henkeen ja vereen puolustaneet henkilöt
ovat nyt uuteen koneeseen vaihdettuaan unohtaneet sen surutta, ja jotkut
kahjot ovat jopa hypänneet suoraan KS 2-vaiheen yli tukemaan KS 3.0:aa.  En
väitä, ettenkö olisi ehkä ajatuksissani pysähtynyt ja itsepäinen, kun en
päivitä laitteistoani, mutta pelkän Kickstartin vaihtaminen tuntuu
turhauttavalta.  En sentään ole aivan ainoa, monet muutkin ovat vitkutelleet
vanhan Kickstartin kanssa, puhumattakaan niistä, joilla ei ole pääsyä
PD-maailmaan, heille vaihto ei ole vielä varsinaisesti tarpeellinenkaan.
Tulevaisuus on uusien Kickstarttien, ja ehkä 1.3 ansaitsee jo haudan levon,
mutta silti:  Rakkaat ohjelmoijasedät, maailmassa on vielä lukemattomia
ihmisiä, jotka käyttävät vanhoja Kickstart-versioita.  Muistakaa heitä
rukouksissanne ja ennen kaikkea ohjelmissanne, sillä vaikka 1.3 ei tarjoaisi
kaikkea sitä mitä uudemmat, niin se ei ole vielä täysin unohdettu.
[SAKU MUISTAA! -PK] Ette kai tekään tahtoisi, että teidät eläkeiässä
unohdettaisiin vanhainkotiin maatumaan?

- Kaikkien antiikkisten Kickstarttien käyttäjien puolesta kunnioittavasti
  teitä tervehtien: Sami Sundell
